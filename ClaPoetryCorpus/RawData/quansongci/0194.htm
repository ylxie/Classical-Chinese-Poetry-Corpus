<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;汪元量</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">满江红</font><span><font size="2" color="#FF00FF">（吴江秋夜）</font></span></font></font></p>
<ul>
&nbsp;&nbsp;&nbsp;&nbsp;一个兰舟，双桂桨、顺流东去。但满目、银光万顷，凄其风露。渔火已归鸿雁汊，棹歌更在鸳鸯浦。渐夜深、芦叶冷飕飕，临平路。
</font><p></p>
&nbsp;&nbsp;&nbsp;&nbsp;吹铁笛，鸣金鼓。丝玉脍，倾香醑。且浩歌痛饮，藕花深处。秋水长天迷远望，晓风残月空凝伫。问人间、今夕是何年，清如许。
</font><p></p>
</ul><p></p>
<p align="center"><font face="黑体" size="3" color="#000080">金人捧露盘</font><span><font size="2" color="#FF00FF">（越州越王台）</font></span></font></font></p>
<ul>
&nbsp;&nbsp;&nbsp;&nbsp;越山云，越江水，越王台。个中景、尽可徘徊。凌高放目，使人胸次共崔嵬。黄鹂紫燕报春晚，劝我衔杯。
</font><p></p>
&nbsp;&nbsp;&nbsp;&nbsp;古时事，今时泪，前人喜，后人哀。正醉里、歌管成灰。新愁旧恨，一时分付与潮回。鹧鸪啼歇夕阳去，满地风埃。
</font><p></p>
</ul><p></p>
<p align="center"><font face="黑体" size="3" color="#000080">琴调相思引</font><span><font size="2" color="#FF00FF">（越上赏花）</font></span></font></font></p>
<ul>
&nbsp;&nbsp;&nbsp;&nbsp;晓拂菱花巧画眉。猩罗新翦作春衣。恐春归去，无处看花枝。
</font><p></p>
&nbsp;&nbsp;&nbsp;&nbsp;已恨东风成去客，更教飞燕舞些时。惜花人醉，头上插花归。
</font><p></p>
</ul><p></p>
<p align="center"><font face="黑体" size="3" color="#000080">长相思</font><span><font size="2" color="#FF00FF">（越上寄雪江）</font></span></font></font></p>
<ul>
&nbsp;&nbsp;&nbsp;&nbsp;吴山深。越山深。空谷佳人金玉音。有谁知此心。
</font><p></p>
&nbsp;&nbsp;&nbsp;&nbsp;夜沈沈。漏沈沈。闲却梅花一曲琴。月高松竹林。
</font><p></p>
</ul><p></p>
<p align="center"><font face="黑体" size="3" color="#000080">传言玉女</font><span><font size="2" color="#FF00FF">（钱塘元夕）</font></span></font></font></p>
<ul>
&nbsp;&nbsp;&nbsp;&nbsp;一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。
</font><p></p>
&nbsp;&nbsp;&nbsp;&nbsp;万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。
</font><p></p>
</ul><p></p>
<p align="center"><font face="黑体" size="3" color="#000080">好事近</font><span><font size="2" color="#FF00FF">（浙江楼闻笛）</font></span></font></font></p>
<ul>
&nbsp;&nbsp;&nbsp;&nbsp;独倚浙江楼，满耳怨笳哀笛。犹有梨园声在，念那人天北。
</font><p></p>
&nbsp;&nbsp;&nbsp;&nbsp;海棠憔悴怯春寒，风雨怎禁得。回首华清池畔，渺露芜烟荻。
</font><p></p>
</ul><p></p>
<p align="center"><font face="黑体" size="3" color="#000080">洞仙歌</font><span><font size="2" color="#FF00FF">（BC2E・陵赵府兵后僧多占作佛屋）</font></span></font></font></p>
<ul>
&nbsp;&nbsp;&nbsp;&nbsp;西园春暮。乱草迷行路。风卷残花堕红雨。念旧巢燕子，飞傍谁家，斜阳外、长笛一声今古。
</font><p></p>
&nbsp;&nbsp;&nbsp;&nbsp;繁华流水去。舞歇歌沈，忍见遗钿种香土。渐橘树方生，桑枝才长，都付与、沙门为主。便关防、不放贵游来，又突兀梯空，楚王宫宇。
</font><p></p>
</ul><p></p>
<p align="center"><font face="黑体" size="3" color="#000080">莺啼序</font><span><font size="2" color="#FF00FF">（重过金陵）</font></span></font></font></p>
<ul>
&nbsp;&nbsp;&nbsp;&nbsp;金陵故都最好，有朱楼迢递。嗟倦客、又此凭高，槛外已少佳致。更落尽梨花，飞尽杨花，春也成憔悴。问青山、三国英雄，六朝奇伟。
</font><p></p>
&nbsp;&nbsp;&nbsp;&nbsp;麦甸葵丘，荒台败垒。鹿豕衔枯荠。正朝打孤城，寂寞斜阳影里。听楼头、哀笳怨角，未把酒、愁心先醉。渐夜深，月满秦淮，烟笼寒水。
</font><p></p>
&nbsp;&nbsp;&nbsp;&nbsp;凄凄惨惨，冷冷清清，灯火渡头市。慨商女不知兴废。隔江犹唱庭花，余音。伤心千古，泪痕如洗。乌衣巷口青芜路，认依稀、王谢旧邻里。临春结绮。可怜红粉成灰，萧索白杨风起。
</font><p></p>
&nbsp;&nbsp;&nbsp;&nbsp;因思畴昔，铁索千寻，谩沈江底。挥羽扇、障西尘，便好角巾私第。清谈到底成何事。回首新亭，风景今如此。楚囚对泣何时已。叹人间、今古真儿戏。东风岁岁还来，吹入钟山，几重苍翠。
</font><p></p>
</ul><p></p>
<p align="center"><font face="黑体" size="3" color="#000080">六州歌头</font><span><font size="2" color="#FF00FF">（江都）</font></span></font></font></p>
<ul>
&nbsp;&nbsp;&nbsp;&nbsp;绿芜城上，怀古恨依依。淮山碎。江波逝。昔人非。今人悲。惆怅隋天子。锦帆里。环朱履。丛香绮。展旌旗。荡涟漪。击鼓挝金，拥琼H玉吹。恣意游嫱。斜日晖晖。乱莺啼。
</font><p></p>
&nbsp;&nbsp;&nbsp;&nbsp;销魂此际。君臣醉。貔貅弊。事如飞。山河坠。烟尘起。风凄凄。雨霏霏。草木皆垂泪。家国弃。意忘归。笙歌地。欢娱地。尽荒畦。惟有当时皓月，依然挂、杨柳青枝。听堤边渔叟，一笛醉中吹。兴废谁知。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（淮河舟中夜闻宫人琴声）</font></span></font></font></p>
<ul>
&nbsp;&nbsp;&nbsp;&nbsp;鼓@惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头奁匝，朝朝暮暮。自都门燕别，龙艘锦缆，空载得、春归去。
</font><p></p>
&nbsp;&nbsp;&nbsp;&nbsp;目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁一搦，谱琴中语。
</font><p></p>
</ul><p></p>
<p align="center"><font face="黑体" size="3" color="#000080">望江南</font><span><font size="2" color="#FF00FF">（幽州九日）</font></span></font></font></p>
<ul>
&nbsp;&nbsp;&nbsp;&nbsp;官舍悄，坐到月西斜。永夜角声悲自语，客心愁破正思家。南北各天涯。
</font><p></p>
&nbsp;&nbsp;&nbsp;&nbsp;肠断裂，搔首一长嗟。绮席象床寒玉枕，美人何处醉黄花。和泪捻琵琶。
</font><p></p>
</ul><p></p>
<p align="center"><font face="黑体" size="3" color="#000080">卜算子</font><span><font size="2" color="#FF00FF">（河南送妓移居河西）</font></span></font></font></p>
<ul>
&nbsp;&nbsp;&nbsp;&nbsp;我向河南来，伊向河西去。客里相逢只片时，无计留伊住。
</font><p></p>
&nbsp;&nbsp;&nbsp;&nbsp;去住总由伊，莫把眉头聚。安得并州快剪刀，割断相思路。
</font><p></p>
</ul><p></p>
<p align="center"><font face="黑体" size="3" color="#000080">满江红</font><span><font size="2" color="#FF00FF">（和王昭仪韵）</font></span></font></font></p>
<ul>
&nbsp;&nbsp;&nbsp;&nbsp;天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。
</font><p></p>
&nbsp;&nbsp;&nbsp;&nbsp;人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。
</font><p></p>
</ul><p></p>
<p align="center"><font face="黑体" size="3" color="#000080">满江红</font><span><font size="2" color="#FF00FF">（吴山）</font></span></font></font></p>
<ul>
&nbsp;&nbsp;&nbsp;&nbsp;一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。
</font><p></p>
&nbsp;&nbsp;&nbsp;&nbsp;昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。
</font><p></p>
</ul><p></p>
<p align="center"><font face="黑体" size="3" color="#000080">一翦梅</font><span><font size="2" color="#FF00FF">（怀旧）</font></span></font></font></p>
<ul>
&nbsp;&nbsp;&nbsp;&nbsp;十年愁眼泪巴巴。今日思家。明日思家。一团燕月照窗纱。楼上胡笳。塞上胡笳。
</font><p></p>
&nbsp;&nbsp;&nbsp;&nbsp;玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。
</font><p></p>
</ul><p></p>
<p align="center"><font face="黑体" size="3" color="#000080">惜分飞</font><span><font size="2" color="#FF00FF">（歌楼别客）</font></span></font></font></p>
<ul>
&nbsp;&nbsp;&nbsp;&nbsp;燕子留君君欲去。征马频嘶不住。握手空相觑。泪珠成缕。眉峰聚。
</font><p></p>
&nbsp;&nbsp;&nbsp;&nbsp;恨入金徽孤凤语。愁得文君更苦。今夜西窗雨。断肠能赋。江南句。
</font><p></p>
</ul><p></p>
<p align="center"><font face="黑体" size="3" color="#000080">糖多令</font><span><font size="2" color="#FF00FF">（吴江中秋）</font></span></font></font></p>
<ul>
&nbsp;&nbsp;&nbsp;&nbsp;莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。
</font><p></p>
&nbsp;&nbsp;&nbsp;&nbsp;人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。
</font><p></p>
</ul><p></p>
<p align="center"><font face="黑体" size="3" color="#000080">鹧鸪天</font></font></font></p>
<ul>
&nbsp;&nbsp;&nbsp;&nbsp;潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。
</font><p></p>
&nbsp;&nbsp;&nbsp;&nbsp;花似锦，酒成池。对花对酒两相宜。水边莫话长安事，且请卿卿吃蛤蜊。
</font><p></p>
</ul><p></p>
<p align="center"><font face="黑体" size="3" color="#000080">眼儿媚</font></font></font></p>
<ul>
&nbsp;&nbsp;&nbsp;&nbsp;记得年时赏荼コ。蝴蝶满园飞。一双宝马，两行箫管，月下扶归。
</font><p></p>
&nbsp;&nbsp;&nbsp;&nbsp;而今寂寞人何处，脉脉泪沾衣。空房独守，风穿帘子，雨隔窗儿。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font><span><font size="2" color="#FF00FF">（集句数首，甚婉娩，情至可观）</font></span></font></font></p>
<ul>
&nbsp;&nbsp;&nbsp;&nbsp;汉家宫阙动高秋。人自伤心水自流。今日晴明独上楼。恨悠悠。白尽梨园子弟头。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;吴王此地有楼台。风雨谁知长绿苔。半醉闲吟独自来。小徘徊。惟见江流去不回。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;长安不见使人愁。物换星移几度秋。一自佳人坠玉楼。莫淹留。远别秦城万里游。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;阵前金甲受降时。园客争偷御果枝。白发宫娃不解悲。理征衣。一片春帆带雨飞。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;上阳宫里断肠时。春半如秋意转迷。独坐沙窗刺绣迟。泪沾衣。不见人归见燕归。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;华清宫树不胜秋。云物凄凉拂曙流。七夕何人望斗牛。一登楼。水远山长步步愁。
</font><p></p>
</ul><p></p>
<p align="center"><font face="黑体" size="3" color="#000080">忆王孙</font></font></font></p>
<ul>
&nbsp;&nbsp;&nbsp;&nbsp;五陵无树起秋风。千里黄云与断蓬。人物萧条市井空。思无穷。惟有青山似洛中。
</font><p></p>
</ul><p></p>
<p align="center"><font face="黑体" size="3" color="#000080">凤鸾双舞</font></font></font></p>
<ul>
&nbsp;&nbsp;&nbsp;&nbsp;慈元殿、薰风宝鼎，喷香云飘坠。环立翠羽，双歌丽词，舞腰新束，舞缨新缀。金莲步、轻摇彩凤儿，翩翻作戏。便似月里仙娥谪来，人间天上，一番游戏。
</font><p></p>
&nbsp;&nbsp;&nbsp;&nbsp;圣人乐意。任乐部、DB41韶声沸。众妃欢也，渐调笑微醉。竞奉霞觞，深深愿、圣母寿如松桂。迢递。更万年千岁。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
