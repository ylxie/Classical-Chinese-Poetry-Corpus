<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;高观国</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">齐天乐</font></font></font></p>
<ul>
&nbsp;&nbsp;&nbsp;&nbsp;碧云阙处无多雨，愁与去帆俱远。倒苇沙闲，枯兰溆冷，寥落寒江秋晚。楼阴纵览。正魂怯清吟，病多依黯。怕挹西风，袖罗香自去年减。
</font><p></p>
&nbsp;&nbsp;&nbsp;&nbsp;风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘栖故苑，叹璧月空檐，梦云飞观。送绝征鸿，楚峰烟数点。
</font><p></p>
</ul><p></p>
<p align="center"><font face="黑体" size="3" color="#000080">齐天乐</font><span><font size="2" color="#FF00FF">（菊）</font></span></font></font></p>
<ul>
&nbsp;&nbsp;&nbsp;&nbsp;丛幽一笑东篱晓，霜华又随香冷。晕色黄娇，低枝翠婉，来趁登高佳景。谁偏管领。是彭泽归来，未荒三径。最惬清觞，道家标致自风韵。
</font><p></p>
&nbsp;&nbsp;&nbsp;&nbsp;南山依旧翠倚，采花无限思，西风吹醒。万蕊金寒，三秋梦好，曾记餐英清咏。斓斑泪沁。怕节去蜂愁，雨荒烟暝。明日重阳，为谁簪短鬓。
</font><p></p>
</ul><p></p>
<p align="center"><font face="黑体" size="3" color="#000080">齐天乐</font><span><font size="2" color="#FF00FF">（中秋夜怀梅溪）</font></span></font></font></p>
<ul>
&nbsp;&nbsp;&nbsp;&nbsp;晚云知有关山念，澄霄卷开清霁。素景分中，冰盘正溢，何啻婵娟千里。危阑静倚。正玉管吹凉，翠觞留醉。记约清吟，锦袍初唤醉魂起。
</font><p></p>
&nbsp;&nbsp;&nbsp;&nbsp;孤光天地共影，浩歌谁与舞，凄凉风味。古驿烟寒，幽垣梦冷，应念秦楼十二。归心对此。想斗插天南，雁横辽水。试问娥，有谁能为寄。
</font><p></p>
</ul><p></p>
<p align="center"><font face="黑体" size="3" color="#000080">玉楼春</font><span><font size="2" color="#FF00FF">（拟宫词）</font></span></font></font></p>
<ul>
&nbsp;&nbsp;&nbsp;&nbsp;几双海燕来金屋。春满离宫三十六。春风翦草碧纤纤，春雨呕ê炱似恕
</font><p></p>
&nbsp;&nbsp;&nbsp;&nbsp;卫姬郑女腰如束。齐唱阳春新制曲。曲终移宴起笙箫，花下晚寒生翠谷。
</font><p></p>
</ul><p></p>
<p align="center"><font face="黑体" size="3" color="#000080">玉楼春</font><span><font size="2" color="#FF00FF">（海棠题寅斋挂轴）</font></span></font></font></p>
<ul>
&nbsp;&nbsp;&nbsp;&nbsp;燕脂染出春风锦。生怕黄昏人有恨。雨难揩泪玉环娇，烟不遮愁红袖冷。
</font><p></p>
&nbsp;&nbsp;&nbsp;&nbsp;醉魂吹断香魂静。拂拂翠眉羞带粉。最怜新燕识风流，只为春寒消瘦损。
</font><p></p>
</ul><p></p>
<p align="center"><font face="黑体" size="3" color="#000080">玉楼春</font></font></font></p>
<ul>
&nbsp;&nbsp;&nbsp;&nbsp;多时不踏章台路。依旧东风芳草渡。莺声唤起水边情，日影炙开花上雾。
</font><p></p>
&nbsp;&nbsp;&nbsp;&nbsp;谢娘不信佳期误。认得马嘶迎绣户。今宵翠被不春寒，只恐香春又去。
</font><p></p>
</ul><p></p>
<p align="center"><font face="黑体" size="3" color="#000080">玉楼春</font></font></font></p>
<ul>
&nbsp;&nbsp;&nbsp;&nbsp;春烟澹澹生春水。曾记芳洲兰棹舣。岸花香到舞衣边，汀草色分歌扇底。
</font><p></p>
&nbsp;&nbsp;&nbsp;&nbsp;棹沈云去情千里。愁压双鸳飞不起。十年春事十年心，怕说湔裙当日事。
</font><p></p>
</ul><p></p>
<p align="center"><font face="黑体" size="3" color="#000080">玉蝴蝶</font></font></font></p>
<ul>
&nbsp;&nbsp;&nbsp;&nbsp;唤起一襟凉思，未成晚雨，先做秋阴。楚客悲残，谁解此意登临。古台荒、断霞斜照，新梦黯、微月疏砧。总难禁。尽将幽恨，分付孤斟。
</font><p></p>
&nbsp;&nbsp;&nbsp;&nbsp;从今。倦看青镜，既迟勋业，可负烟林。断梗无凭，岁华摇落又惊心。想莼汀、水云愁凝，闲蕙帐、猿鹤悲吟。信沈沈。故园归计，休更侵寻。
</font><p></p>
</ul><p></p>
<p align="center"><font face="黑体" size="3" color="#000080">临江仙</font><span><font size="2" color="#FF00FF">（东越道中）</font></span></font></font></p>
<ul>
&nbsp;&nbsp;&nbsp;&nbsp;俱是洛阳年少客，才华迥出天真。青衫惯拂软红尘。酒狂因月舞，诗俊为梅新。
</font><p></p>
&nbsp;&nbsp;&nbsp;&nbsp;寄语长安风月道，莺花缓作青春。披风沐露问前津。客中春不当，归去倍还人。
</font><p></p>
</ul><p></p>
<p align="center"><font face="黑体" size="3" color="#000080">临江仙</font></font></font></p>
<ul>
&nbsp;&nbsp;&nbsp;&nbsp;风月生来人世，梦魂飞堕仙津。青春日日醉芳尘。一鞭花陌晓，双桨柳桥春。
</font><p></p>
&nbsp;&nbsp;&nbsp;&nbsp;前度诗留醉袖，昨宵香怕藿怼Ｐ〖Х裳嗍乔吧怼８杷媪魉咽，眉学远山颦。
</font><p></p>
</ul><p></p>
<p align="center"><font face="黑体" size="3" color="#000080">金人捧露盘</font><span><font size="2" color="#FF00FF">（水仙花）</font></span></font></font></p>
<ul>
&nbsp;&nbsp;&nbsp;&nbsp;梦湘云，吟湘月，吊湘灵。有谁见、罗袜尘生。凌波步弱，背人羞整六铢轻。娉娉袅袅，晕娇黄、玉色轻明。
</font><p></p>
&nbsp;&nbsp;&nbsp;&nbsp;香心静，波心冷，琴心怨，客心惊。怕佩解、却返瑶京。杯擎清露，醉春兰友与梅兄。苍烟万顷，断肠是、雪冷江清。
</font><p></p>
</ul><p></p>
<p align="center"><font face="黑体" size="3" color="#000080">金人捧露盘</font><span><font size="2" color="#FF00FF">（梅花）</font></span></font></font></p>
<ul>
&nbsp;&nbsp;&nbsp;&nbsp;念瑶姬，翻瑶佩，下瑶池。冷香梦、吹上南枝。罗浮梦杳，忆曾清晓见仙姿。天寒翠袖，可怜是、倚竹依依。
</font><p></p>
&nbsp;&nbsp;&nbsp;&nbsp;溪痕浅，云痕冻，月痕澹，粉痕微。江楼怨、一笛休吹。芳音待寄，玉堂烟驿两凄迷。新愁万斛，为春瘦、却怕春知。
</font><p></p>
</ul><p></p>
<p align="center"><font face="黑体" size="3" color="#000080">金人捧露盘</font></font></font></p>
<ul>
&nbsp;&nbsp;&nbsp;&nbsp;楚宫闲，金成屋，玉为阑。断云梦、容易惊残。骊歌几叠，至今愁思怯阳关。清音恨阻，抱哀筝、知为谁弹。
</font><p></p>
&nbsp;&nbsp;&nbsp;&nbsp;年华晚，月华冷，霜华重，鬓华斑。也须念、间损雕鞍。斜缄小字，锦江三十六鳞寒。此情天阔，正梅信、笛里关山。
</font><p></p>
</ul><p></p>
<p align="center"><font face="黑体" size="3" color="#000080">凤栖梧</font></font></font></p>
<ul>
&nbsp;&nbsp;&nbsp;&nbsp;云唤阴来鸠唤雨。谢了江梅，可踏江头路。拚却一番花信阻。不成日日春寒去。
</font><p></p>
&nbsp;&nbsp;&nbsp;&nbsp;见说东风桃叶渡。岸隔青山，依旧修眉妩。归雁不如筝上柱。一行常见相思苦。
</font><p></p>
</ul><p></p>
<p align="center"><font face="黑体" size="3" color="#000080">凤栖梧</font><span><font size="2" color="#FF00FF">（题岩室）</font></span></font></font></p>
<ul>
&nbsp;&nbsp;&nbsp;&nbsp;岩室归来非待聘。渺渺千崖，漠漠江千顷。明月清风休弄影。只愁踏破苍苔径。
</font><p></p>
&nbsp;&nbsp;&nbsp;&nbsp;摘取香芝医鹤病。正要癯仙，相伴清闲性。朝市不闻心耳静。一声长啸烟霞冷。
</font><p></p>
</ul><p></p>
<p align="center"><font face="黑体" size="3" color="#000080">凤栖梧</font><span><font size="2" color="#FF00FF">（湖头即席，长翁同赋）</font></span></font></font></p>
<ul>
&nbsp;&nbsp;&nbsp;&nbsp;西子湖边眉翠妩。魂冷孤山，谁是风烟主。相唤吟诗天欲雨。嫩凉不隔鸥飞处。
</font><p></p>
&nbsp;&nbsp;&nbsp;&nbsp;移下天孙云锦渚。翠盖牵风，绰约凌波女。清约已成君记取。月明夜半鱼龙舞。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（赋梅）</font></span></font></font></p>
<ul>
&nbsp;&nbsp;&nbsp;&nbsp;月冷霜袍拥。见一枝、年华又晚，粉愁香冻。云隔溪桥人不度，的白乐春心未纵。清影怕、寒波摇动。更没纤毫尘俗态，倚高情、预得春风宠。沈冻蝶，挂么凤。
</font><p></p>
&nbsp;&nbsp;&nbsp;&nbsp;一杯正要吴姬捧。想见那、柔酥弄白，暗香偷送。回首罗浮今在否，寂寞烟迷翠拢。又争奈、桓伊三弄。开遍西湖春意烂，算群花、正作江山梦。吟思怯，暮云重。
</font><p></p>
</ul><p></p>
<p align="center"><font face="黑体" size="3" color="#000080">喜迁莺</font><span><font size="2" color="#FF00FF">（代人吊西湖歌者）</font></span></font></font></p>
<ul>
&nbsp;&nbsp;&nbsp;&nbsp;歌音凄怨。是几度诉春，春都不管。感绿惊红，颦烟啼月，长是为春消黯。玉骨瘦无一把，粉泪愁多千点。可怜损，任尘侵粉蠹，舞裙歌扇。
</font><p></p>
&nbsp;&nbsp;&nbsp;&nbsp;转盼。尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。
</font><p></p>
</ul><p></p>
<p align="center"><font face="黑体" size="3" color="#000080">喜迁莺</font></font></font></p>
<ul>
&nbsp;&nbsp;&nbsp;&nbsp;凉云归去。再约著，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。
</font><p></p>
&nbsp;&nbsp;&nbsp;&nbsp;凄楚。空见说，香锁雾扃，心似秋莲苦。宝瑟弹冰，玉台窥月，浅澹可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font></font></font></p>
<ul>
&nbsp;&nbsp;&nbsp;&nbsp;春风吹绿湖边草。春光依旧湖边道。玉勒锦障泥。少年游冶时。
</font><p></p>
&nbsp;&nbsp;&nbsp;&nbsp;烟明花似绣。且醉旗亭酒。斜日照花西。归鸦花外啼。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font><span><font size="2" color="#FF00FF">（苏堤芙蓉）</font></span></font></font></p>
<ul>
&nbsp;&nbsp;&nbsp;&nbsp;红云半压秋波碧。艳妆泣露娇啼色。佳梦入仙城。风流石曼卿。
</font><p></p>
&nbsp;&nbsp;&nbsp;&nbsp;宫袍呼醉醒。休卷西风锦。明日粉香残。六朝烟水寒。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font><span><font size="2" color="#FF00FF">（水晶脍）</font></span></font></font></p>
<ul>
&nbsp;&nbsp;&nbsp;&nbsp;玉鳞熬出香凝软。并刀断处冰丝颤。红缕间堆盘。轻明相映寒。
</font><p></p>
&nbsp;&nbsp;&nbsp;&nbsp;纤柔分劝处。腻滑难停＿。一洗醉魂清。真成醒酒冰。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font></font></font></p>
<ul>
&nbsp;&nbsp;&nbsp;&nbsp;玉阑秋色知谁主。隔阑一架葡萄雨。绿藓怕啼＿。可堪宫漏长。
</font><p></p>
&nbsp;&nbsp;&nbsp;&nbsp;乌丝吟古怨。清泪消尘砚。梦冷不成云。□峰峰外情。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font></font></font></p>
<ul>
&nbsp;&nbsp;&nbsp;&nbsp;何须急管吹云暝。高寒滟滟开金饼。今夕不登楼。一年空过秋。
</font><p></p>
&nbsp;&nbsp;&nbsp;&nbsp;桂花香雾冷。梧叶西风影。客醉倚河桥。清光愁玉箫。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font><span><font size="2" color="#FF00FF">（咏双心水仙）</font></span></font></font></p>
<ul>
&nbsp;&nbsp;&nbsp;&nbsp;云娇雪嫩羞相倚。凌波共酌春风醉。的白乐玉台寒。肯教金盏单。
</font><p></p>
&nbsp;&nbsp;&nbsp;&nbsp;只疑双蝶梦。翠袖和香拥。香外有鸳鸯。风流烟水乡。
</font><p></p>
</ul><p></p>
<p align="center"><font face="黑体" size="3" color="#000080">青玉案</font></font></font></p>
<ul>
&nbsp;&nbsp;&nbsp;&nbsp;平生似欠西湖债。每拼了、金貂解。妩媚烟云多变态。雕鞍来处，画船归去，花柳春风隘。
</font><p></p>
&nbsp;&nbsp;&nbsp;&nbsp;玉京相接蓬壶界。入画遥山翠分黛。苏小不来时节改。一堤风月，六桥烟水，鹭约鸥盟在。
</font><p></p>
</ul><p></p>
<p align="center"><font face="黑体" size="3" color="#000080">醉落魄</font></font></font></p>
<ul>
&nbsp;&nbsp;&nbsp;&nbsp;钩帘翠湿。寒江上、雨晴风急。乱峰低处明残日。雁字成行，写破暮天碧。
</font><p></p>
&nbsp;&nbsp;&nbsp;&nbsp;故人天外长为客。倚阑一望情何极。新来得个归消息。去棹回舟，数过几千双。
</font><p></p>
</ul><p></p>
<p align="center"><font face="黑体" size="3" color="#000080">夜合花</font></font></font></p>
<ul>
&nbsp;&nbsp;&nbsp;&nbsp;斑驳云开，＿＿雨过，海棠花外寒轻。湖山翠暖，东风正要新晴。又唤醒，旧游情。记年时、今日清明。隔花阴浅，香随笑语，特地逢迎。
</font><p></p>
&nbsp;&nbsp;&nbsp;&nbsp;人生好景难并。依旧秋千巷陌，花月蓬瀛。春衫抖擞，余香半染芳尘。念嫩约，杳难凭。被几声、啼鸟惊心。一庭芳草，危兰晚日，无限消凝。
</font><p></p>
</ul><p></p>
<p align="center"><font face="黑体" size="3" color="#000080">花心动</font><span><font size="2" color="#FF00FF">（梅意）</font></span></font></font></p>
<ul>
&nbsp;&nbsp;&nbsp;&nbsp;碧藓封枝，点寒英、疏疏玉清冰洁。梦忆旧家，春与新恩，曾映寿阳妆额。绿裙青袂南邻伴，应怪我、精神都别。恨衰晚，春风意思，顿成羞怯。
</font><p></p>
&nbsp;&nbsp;&nbsp;&nbsp;犹念横斜性格。恼和靖吟魂，自来清绝。斜傍劲松，偷倚修篁，总是岁寒相识。绿阴结子当时意，到如今、芳心消歇。小桥夜，清愁倦陪澹月。
</font><p></p>
</ul><p></p>
<p align="center"><font face="黑体" size="3" color="#000080">昭君怨</font><span><font size="2" color="#FF00FF">（题春波独载图）</font></span></font></font></p>
<ul>
&nbsp;&nbsp;&nbsp;&nbsp;一棹莫愁烟艇。飞破玉壶清影。水溅粉绡寒。渺云鬟。
</font><p></p>
&nbsp;&nbsp;&nbsp;&nbsp;不肯凌波微步。却载春愁归去。风澹楚魂惊。隔瑶京。
</font><p></p>
</ul><p></p>
<p align="center"><font face="黑体" size="3" color="#000080">杏花天</font></font></font></p>
<ul>
&nbsp;&nbsp;&nbsp;&nbsp;霁烟消处寒犹嫩。乍门巷、＿＿昼永。池塘芳草魂初醒。秀句吟春未稳。
</font><p></p>
&nbsp;&nbsp;&nbsp;&nbsp;仙源阻、春风瘦损。又燕子、来无芳信。小桃也自知人恨。满面羞红难问。
</font><p></p>
</ul><p></p>
<p align="center"><font face="黑体" size="3" color="#000080">杏花天</font></font></font></p>
<ul>
&nbsp;&nbsp;&nbsp;&nbsp;远山学得修眉翠。看眉展、春愁无际。雨痕半湿东风外。不管梨花有泪。
</font><p></p>
&nbsp;&nbsp;&nbsp;&nbsp;西园路、青鞋暗记。怕行入、秋千径里。一春多少相思意。说与新来燕子。
</font><p></p>
</ul><p></p>
<p align="center"><font face="黑体" size="3" color="#000080">杏花天</font><span><font size="2" color="#FF00FF">（题杏花春禽扇面挂轴）</font></span></font></font></p>
<ul>
&nbsp;&nbsp;&nbsp;&nbsp;花凝露湿燕脂透。是彩笔、丹青染就。粉绡帕入班姬手。舒卷清寒时候。
</font><p></p>
&nbsp;&nbsp;&nbsp;&nbsp;春禽静、来窥晴昼。问冷落、芳心知否。不愁院宇东风骤。日日娇红如旧。
</font><p></p>
</ul><p></p>
<p align="center"><font face="黑体" size="3" color="#000080">杏花天</font><span><font size="2" color="#FF00FF">（杏花）</font></span></font></font></p>
<ul>
&nbsp;&nbsp;&nbsp;&nbsp;玉坛消息春寒浅。露红玉、娇生靓艳。小怜鬓湿燕脂染。只隔粉墙相见。
</font><p></p>
&nbsp;&nbsp;&nbsp;&nbsp;花阴外、故宫梦远。想未识、莺莺燕燕。飘零翠径红千点。桃李春风已晚。
</font><p></p>
</ul><p></p>
<p align="center"><font face="黑体" size="3" color="#000080">祝英台近</font><span><font size="2" color="#FF00FF">（荷花）</font></span></font></font></p>
<ul>
&nbsp;&nbsp;&nbsp;&nbsp;拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。
</font><p></p>
&nbsp;&nbsp;&nbsp;&nbsp;两凝伫。别后歌断云间，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。
</font><p></p>
</ul><p></p>
<p align="center"><font face="黑体" size="3" color="#000080">祝英台近</font></font></font></p>
<ul>
&nbsp;&nbsp;&nbsp;&nbsp;一窗闲，孤烬冷，独自个春睡。绣被熏香，不似旧风味。静听滴滴檐声，惊愁搅梦，更不管、庾郎心碎。
</font><p></p>
&nbsp;&nbsp;&nbsp;&nbsp;念芳意。一并十日春寒，梅花煞憔悴。懒做新词，春在可怜里。几时挑菜踏青，云沈雨断，尽分付、楚天之外。
</font><p></p>
</ul><p></p>
<p align="center"><font face="黑体" size="3" color="#000080">江城子</font><span><font size="2" color="#FF00FF">（代作）</font></span></font></font></p>
<ul>
&nbsp;&nbsp;&nbsp;&nbsp;绿丛篱菊点娇黄。过重阳。转愁伤。风急天高，归雁不成行。此去郎边知近远，秋水阔，碧天长。
</font><p></p>
&nbsp;&nbsp;&nbsp;&nbsp;郎心如妾妾如郎。两离肠。一思量。春到春愁，秋色亦凄凉。近得新词知怨妾，无处诉，泣兰房。
</font><p></p>
</ul><p></p>
<p align="center"><font face="黑体" size="3" color="#000080">生查子</font><span><font size="2" color="#FF00FF">（咏芹）</font></span></font></font></p>
<ul>
&nbsp;&nbsp;&nbsp;&nbsp;野泉春吐芽，泥湿随飞燕。碧涧一杯羹，夜韭无人翦。
</font><p></p>
&nbsp;&nbsp;&nbsp;&nbsp;玉钗和露香，鹅管随春软。野意重殷勤，持以君王献。
</font><p></p>
</ul><p></p>
<p align="center"><font face="黑体" size="3" color="#000080">生查子</font></font></font></p>
<ul>
&nbsp;&nbsp;&nbsp;&nbsp;芙蓉羞粉香，倚竹窥烟霁。眼带楚波寒，骨艳春风醉。
</font><p></p>
&nbsp;&nbsp;&nbsp;&nbsp;谁传侧帽情，想解遗鞭意。红叶可怜秋，不寄相思字。
</font><p></p>
</ul><p></p>
<p align="center"><font face="黑体" size="3" color="#000080">生查子</font><span><font size="2" color="#FF00FF">（史辅之席上歌者赠《云头香乞词》）</font></span></font></font></p>
<ul>
&nbsp;&nbsp;&nbsp;&nbsp;蓬莱一捻云，彻骨龙涎染。风味韵而芳，笑语柔而婉。
</font><p></p>
&nbsp;&nbsp;&nbsp;&nbsp;花娇绿鬓寒，酒凝清歌怨。翠幄已烟，银烛重休翦。
</font><p></p>
</ul><p></p>
<p align="center"><font face="黑体" size="3" color="#000080">生查子</font><span><font size="2" color="#FF00FF">（木香）</font></span></font></font></p>
<ul>
&nbsp;&nbsp;&nbsp;&nbsp;春笼云润香，露湿青蛟瘦。偷学汉宫妆，舞彻霓裳后。
</font><p></p>
&nbsp;&nbsp;&nbsp;&nbsp;酥胸紫领巾，冰翦柔荑手。有意入罗囊，不肯成春酒。
</font><p></p>
</ul><p></p>
<p align="center"><font face="黑体" size="3" color="#000080">生查子</font></font></font></p>
<ul>
&nbsp;&nbsp;&nbsp;&nbsp;飞花澹澹风，破暖疏疏雨。香润玉阶尘，翠湿纱窗雾。
</font><p></p>
&nbsp;&nbsp;&nbsp;&nbsp;钿筝离雁行，宝箧留钗股。惟有凤楼魂，夜夜江南路。
</font><p></p>
</ul><p></p>
<p align="center"><font face="黑体" size="3" color="#000080">生查子</font><span><font size="2" color="#FF00FF">（梅次韵）</font></span></font></font></p>
<ul>
&nbsp;&nbsp;&nbsp;&nbsp;香惊楚驿寒，瘦倚湘筠暮。一笛已黄昏，片月尤清楚。
</font><p></p>
&nbsp;&nbsp;&nbsp;&nbsp;沈沈冰玉魂，漠漠烟云浦。酸泪不成弹，又向春心聚。
</font><p></p>
</ul><p></p>
<p align="center"><font face="黑体" size="3" color="#000080">解连环</font><span><font size="2" color="#FF00FF">（柳）</font></span></font></font></p>
<ul>
&nbsp;&nbsp;&nbsp;&nbsp;露条烟叶。惹长亭旧恨，几番风月。爱细缕、先@轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。
</font><p></p>
&nbsp;&nbsp;&nbsp;&nbsp;依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭，故人望断，舞腰瘦怯。
</font><p></p>
</ul><p></p>
<p align="center"><font face="黑体" size="3" color="#000080">解连环</font><span><font size="2" color="#FF00FF">（春水）</font></span></font></font></p>
<ul>
&nbsp;&nbsp;&nbsp;&nbsp;浪摇新绿。漫芳洲翠渚，雨痕初足。荡霁色、流入横塘，看风外漪漪，皱纹如谷。藻荇萦回，似留恋、鸳飞鸥浴。爱娇云蘸色，媚日＿蓝，远迷心目。
</font><p></p>
&nbsp;&nbsp;&nbsp;&nbsp;仙源漾舟岸曲。照芳容几树，香浮红玉。记那回、西洛桥边，裙翠传情，玉纤轻掬。三十六陂，锦鳞渺、芳音难续。隔垂杨，故人望断，浸愁万斛。
</font><p></p>
</ul><p></p>
<p align="center"><font face="黑体" size="3" color="#000080">烛影摇红</font></font></font></p>
<ul>
&nbsp;&nbsp;&nbsp;&nbsp;别浦潮平，远村帆落烟江冷。征鸿相唤著行飞，不耐霜风紧。雪意垂垂未定。正惨惨、云横冻影。酒醒情绪，日晚登临，凄凉谁问。
</font><p></p>
&nbsp;&nbsp;&nbsp;&nbsp;行乐京华，软红不断香尘喷。试将心事卜归期，终是无凭准。寥落年华将尽。误玉人、高楼凝恨。第一休负，西子湖边，江梅春信。
</font><p></p>
</ul><p></p>
<p align="center"><font face="黑体" size="3" color="#000080">忆秦娥</font></font></font></p>
<ul>
&nbsp;&nbsp;&nbsp;&nbsp;栖乌惊。隔窗月色寒于冰。寒于冰。澹移梅影，冷印疏棂。
</font><p></p>
&nbsp;&nbsp;&nbsp;&nbsp;幽香未觉魂先清。无端勾起相思情。相思情。恼人无睡，直到天明。
</font><p></p>
</ul><p></p>
<p align="center"><font face="黑体" size="3" color="#000080">忆秦娥</font><span><font size="2" color="#FF00FF">（舟中书事）</font></span></font></font></p>
<ul>
&nbsp;&nbsp;&nbsp;&nbsp;歌声间。兰舟只隔芙蓉湾。芙蓉湾。扇摇波影，风卷云鬟。
</font><p></p>
&nbsp;&nbsp;&nbsp;&nbsp;余音袅袅留余欢。双鸳飞处传情难。传情难。曲终人去，愁寄湖山。
</font><p></p>
</ul><p></p>
<p align="center"><font face="黑体" size="3" color="#000080">清平乐</font><span><font size="2" color="#FF00FF">（秋叶）</font></span></font></font></p>
<ul>
&nbsp;&nbsp;&nbsp;&nbsp;盘枝翦翠。叶叶西风意。吹上玉人云□底。无限新凉气味。
</font><p></p>
&nbsp;&nbsp;&nbsp;&nbsp;飘萧露卷烟柔。绝怜不逐宫流。寄语多情宋玉，悲秋得似宜秋。
</font><p></p>
</ul><p></p>
<p align="center"><font face="黑体" size="3" color="#000080">清平乐</font></font></font></p>
<ul>
&nbsp;&nbsp;&nbsp;&nbsp;春蒲雨湿。燕子低飞急。云压前山群翠失。烟水满湖轻碧。
</font><p></p>
&nbsp;&nbsp;&nbsp;&nbsp;小莲相见湾头。清寒不到青楼。请上琵琶弦索，今朝破得春愁。
</font><p></p>
</ul><p></p>
<p align="center"><font face="黑体" size="3" color="#000080">更漏子</font></font></font></p>
<ul>
&nbsp;&nbsp;&nbsp;&nbsp;玉箫闲，清韵咽。人倚画阑愁绝。云恼月，月羞云。半溪梅影昏。
</font><p></p>
&nbsp;&nbsp;&nbsp;&nbsp;恨春风，萧散后。夜夜数残更漏。情悄悄，思依依。天寒一雁飞。
</font><p></p>
</ul><p></p>
<p align="center"><font face="黑体" size="3" color="#000080">东风第一枝</font><span><font size="2" color="#FF00FF">（为梅溪寿）</font></span></font></font></p>
<ul>
&nbsp;&nbsp;&nbsp;&nbsp;玉洁生英，冰清孕秀，一枝天地春早。素盟江国芳寒，旧约汉宫梦晓。溪桥独步，看洒落、仙人风表。似妙句、何逊扬州，最惜细吟清峭。
</font><p></p>
&nbsp;&nbsp;&nbsp;&nbsp;香暗度、照影波渺。春暗寄、付情云杳。爱随青女横陈，更怜素娥窈窕。调羹雅意，好赞助、清时廊庙。羡韵高、只有松筠，共结岁寒难老。
</font><p></p>
</ul><p></p>
<p align="center"><font face="黑体" size="3" color="#000080">东风第一枝</font><span><font size="2" color="#FF00FF">（壬戍立春日访梅溪，雨中同赋）</font></span></font></font></p>
<ul>
&nbsp;&nbsp;&nbsp;&nbsp;烧色回青，冰痕绽白，娇云先酿酥雨。纵寒不压葭尘，应时已鞭黛土。东君入夜，怕预恼、诗边心绪。意转新，无奈吟魂，醉里已题春句。
</font><p></p>
&nbsp;&nbsp;&nbsp;&nbsp;香梦醒、几花暗吐。绿睡起，几丝偷舞。酒醅清惜重斟，菜甲嫩怜细缕。玉纤彩胜，愿岁岁、春风相遇。要等得、明日新晴，第一待寻芳去。
</font><p></p>
</ul><p></p>
<p align="center"><font face="黑体" size="3" color="#000080">摊破浣溪沙</font><span><font size="2" color="#FF00FF">（七夕）</font></span></font></font></p>
<ul>
&nbsp;&nbsp;&nbsp;&nbsp;袅袅天风响环。鹊桥有女夜乘鸾。也恨别多相见少，似人间。
</font><p></p>
&nbsp;&nbsp;&nbsp;&nbsp;银浦无声云路渺，金风有信玉机闲。生怕河梁分袂处，晓光寒。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font></font></font></p>
<ul>
&nbsp;&nbsp;&nbsp;&nbsp;遮坐银屏度水沈。障风罗幕皱泥金。日迟宫院静帧７毙影肟红日薄，小怜低唱绿窗深。试拈犀官写春心。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font></font></font></p>
<ul>
&nbsp;&nbsp;&nbsp;&nbsp;魂是湘云骨是兰。春风冰玉注芳颜。谁招仙子在人间。
</font><p></p>
&nbsp;&nbsp;&nbsp;&nbsp;溅水裙儿香雾皱，唾花衫子碧云寒。洞箫声绝却骖鸾。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font></font></font></p>
<ul>
&nbsp;&nbsp;&nbsp;&nbsp;偷得韩香惜未烧。吹箫人在月明桥。草芳似待玉骢骄。
</font><p></p>
&nbsp;&nbsp;&nbsp;&nbsp;吹絮绣帘春澹澹，隔香罗帐夜迢迢。楚魂须著楚词招。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font><span><font size="2" color="#FF00FF">（小春）</font></span></font></font></p>
<ul>
&nbsp;&nbsp;&nbsp;&nbsp;云外峰峦翠欲埋。雨沾黄叶湿青鞋。小惊春色入寒＿。
</font><p></p>
&nbsp;&nbsp;&nbsp;&nbsp;风月愁新空雁字，神仙梦冷忆鸾钗。凄凉不是好情怀。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font><span><font size="2" color="#FF00FF">（题湖楼壁）</font></span></font></font></p>
<ul>
&nbsp;&nbsp;&nbsp;&nbsp;一色烟云澹不消。两峰眉黛为谁娇。春寒犹占木兰桡。
</font><p></p>
&nbsp;&nbsp;&nbsp;&nbsp;燕子似甘愁寂寞，海棠未肯醉妖娆。小园嫩约尚萧条。
</font><p></p>
</ul><p></p>
<p align="center"><font face="黑体" size="3" color="#000080">兰陵王</font><span><font size="2" color="#FF00FF">（为十年故人作）</font></span></font></font></p>
<ul>
&nbsp;&nbsp;&nbsp;&nbsp;凤箫咽。花底寒轻夜月。兰堂静，香雾翠深，曾与瑶姬恨轻别。罗巾泪暗叠。情入歌声怨切。殷勤意，欲去又留，柳色和愁为重折。
</font><p></p>
&nbsp;&nbsp;&nbsp;&nbsp;十年迥凄绝。念髻怯瑶簪，衣褪香雪。双鳞不渡烟江阔。自春来人见，水边花外，羞倚东风翠袖怯。正愁恨时节。
</font><p></p>
&nbsp;&nbsp;&nbsp;&nbsp;南陌。阻金勒。甚望断青禽，难倩红叶。春愁欲解丁香结。整新欢罗带，旧香宫箧。凄凉风景，待见了，尽向说。
</font><p></p>
</ul><p></p>
<p align="center"><font face="黑体" size="3" color="#000080">兰陵王</font><span><font size="2" color="#FF00FF">（春雨）</font></span></font></font></p>
<ul>
&nbsp;&nbsp;&nbsp;&nbsp;洒虚阁。幂幂天垂似幕。春寒峭，吹断万丝，湿影和烟暗帘箔。清愁晚来觉。佳景止却。芳郊外，莺恨燕愁，不管秋千冷红索。
</font><p></p>
&nbsp;&nbsp;&nbsp;&nbsp;行云楚台约。念今古凝情，朝暮如昨。啼红湿翠春情薄。谩一犁江上，半篙堤外，勾引轻阴趁暮角。正孤绪寂寞。
</font><p></p>
&nbsp;&nbsp;&nbsp;&nbsp;斑驳。止还作。听点点檐声，沈沈春酌。只愁入夜东风恶。怕催教花放，趁将花落。冥冥烟草，梦正远，恨怎托。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（云意）</font></span></font></font></p>
<ul>
&nbsp;&nbsp;&nbsp;&nbsp;旧家心绪如云，乍舒乍卷初无定。西郊载雨，东城隔雾，还开晴景。爱恼花阴，喜移月地，朦胧清影。任无心有意，溶溶曳曳，萧散处、有谁问。
</font><p></p>
&nbsp;&nbsp;&nbsp;&nbsp;朝暮如今难准。枉教他、惜春人恨。远峰依旧，前踪何在，有时愁凝。此兴飘然，不妨吹断，一川轻暝。待良宵，再入高唐梦里，觅巫阳信。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（为放翁寿）</font></span></font></font></p>
<ul>
&nbsp;&nbsp;&nbsp;&nbsp;道山玉府真仙，去年再履论思地。西清禁域，眷深名重，年高身退。玉振金声，水增川涌，德兼才贵。爱知章引去，安车稳驾，轩冕付、谈笑外。
</font><p></p>
&nbsp;&nbsp;&nbsp;&nbsp;兰玉孙枝竞秀，奉亲欢、莱衣同戏。蓬莱东接，＿萝西顾，三山耸翠。赐杖清朝，命堂绿野，放怀高致。似太公出将，卫公入相，为苍生起。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（为梦庵寿）</font></span></font></font></p>
<ul>
&nbsp;&nbsp;&nbsp;&nbsp;夜来曾跨青虬，海风袅袅吹襟袖。蓬莱误入，群仙争问，刘郎安否。玉尘冰壶，日庭星角，孕成奇秀。看丹分宝鼎，传秘箧，闻重寄、长生酒。
</font><p></p>
&nbsp;&nbsp;&nbsp;&nbsp;归梦惊回晓漏。正长庚、辉躔南斗。祥开华旦，菊香秋杪，枨黄霜后。笔扫龙蛇，句裁螭锦，俊才谁右。看功勋绣衮，家声再振，数千龄寿。
</font><p></p>
</ul><p></p>
<p align="center"><font face="黑体" size="3" color="#000080">声声慢</font><span><font size="2" color="#FF00FF">（元夕）</font></span></font></font></p>
<ul>
&nbsp;&nbsp;&nbsp;&nbsp;壶天不夜，宝炷生香，光风荡摇金碧。月滟冰痕，花外峭寒无力。歌传翠帘尽卷，误惊回、瑶台仙迹。禁漏促，拼千金一刻，未酬佳夕。
</font><p></p>
&nbsp;&nbsp;&nbsp;&nbsp;卷地香尘不断，最得意、输他五陵狂客。楚柳吴梅，无限眼边春色。鲛绡暗中寄与，待重寻、行云消息。乍醉醒，怕南楼、吹断晓笛。
</font><p></p>
</ul><p></p>
<p align="center"><font face="黑体" size="3" color="#000080">隔浦莲</font><span><font size="2" color="#FF00FF">（七夕）</font></span></font></font></p>
<ul>
&nbsp;&nbsp;&nbsp;&nbsp;银湾初霁暮雨。鹊赴秋期去。浅月窥清夜，凉生一天风露。纤巧云暗度。河桥路。缥缈乘鸾女。正容与。
</font><p></p>
&nbsp;&nbsp;&nbsp;&nbsp;西厢旧约，玉娇谁见私语。柔情不尽，好似冰绡云缕。回首天涯又怨阻。无语。西风魂断机杼。
</font><p></p>
</ul><p></p>
<p align="center"><font face="黑体" size="3" color="#000080">思佳客</font><span><font size="2" color="#FF00FF">（秋扇）</font></span></font></font></p>
<ul>
&nbsp;&nbsp;&nbsp;&nbsp;入手西风意已羞。不须玉斧为重修。扑萤凉夜沈沈月，障面清歌澹澹秋。
</font><p></p>
&nbsp;&nbsp;&nbsp;&nbsp;休弃置，且迟留。可怜又向箧中收。莫教暗损乘鸾女，汉殿凄凉万古愁。
</font><p></p>
</ul><p></p>
<p align="center"><font face="黑体" size="3" color="#000080">思佳客</font><span><font size="2" color="#FF00FF">（题《太真出浴图》）</font></span></font></font></p>
<ul>
&nbsp;&nbsp;&nbsp;&nbsp;写出梨花雨后晴。凝脂洗尽见天真。春从翠髻堆边见，娇自红绡脱处生。
</font><p></p>
&nbsp;&nbsp;&nbsp;&nbsp;天宝梦，马嵬尘。断魂无复到华清。恰如伫立东风里，犹听霓裳羯鼓声。
</font><p></p>
</ul><p></p>
<p align="center"><font face="黑体" size="3" color="#000080">思佳客</font></font></font></p>
<ul>
&nbsp;&nbsp;&nbsp;&nbsp;有约湖山却解襟。昼眠占得一庭深。树边风色寒滋味，愁里年华雁信音。
</font><p></p>
&nbsp;&nbsp;&nbsp;&nbsp;惊楚梦，听瑶琴。黄花尚可伴孤斟。断云万一成疏雨，却向湖边看晚阴。
</font><p></p>
</ul><p></p>
<p align="center"><font face="黑体" size="3" color="#000080">思佳客</font></font></font></p>
<ul>
&nbsp;&nbsp;&nbsp;&nbsp;翦翠衫儿稳四停。最怜一曲凤箫吟。同心罗帕轻藏素，合字香囊半影金。
</font><p></p>
&nbsp;&nbsp;&nbsp;&nbsp;春思悄，昼窗深。谁能拘束少年心。莺来惊碎风流胆，踏动樱桃叶底铃。
</font><p></p>
</ul><p></p>
<p align="center"><font face="黑体" size="3" color="#000080">思佳客</font><span><font size="2" color="#FF00FF">（立秋前一日西湖）</font></span></font></font></p>
<ul>
&nbsp;&nbsp;&nbsp;&nbsp;不肯楼边著画船。载将诗酒入风烟。浪花溅白疑飞鹭，荷芰藏红似小莲。
</font><p></p>
&nbsp;&nbsp;&nbsp;&nbsp;醒醉梦，唤吟仙。先秋一叶莫惊蝉。白云乡里温柔远，结得清凉世界缘。
</font><p></p>
</ul><p></p>
<p align="center"><font face="黑体" size="3" color="#000080">思佳客</font><span><font size="2" color="#FF00FF">（中秋后一日借月意）</font></span></font></font></p>
<ul>
&nbsp;&nbsp;&nbsp;&nbsp;白玉楼台知几重。夜来望断广寒宫。一分乍阙婵娟影，二八尤宜冰雪容。
</font><p></p>
&nbsp;&nbsp;&nbsp;&nbsp;云鬓露，玉钗风。水晶帘幕正玲珑。殷勤再为天香醉，可惜清光付晓钟。
</font><p></p>
</ul><p></p>
<p align="center"><font face="黑体" size="3" color="#000080">永遇乐</font><span><font size="2" color="#FF00FF">（次韵吊青楼）</font></span></font></font></p>
<ul>
&nbsp;&nbsp;&nbsp;&nbsp;浅晕修蛾，脆痕红粉，犹记窥户。香断帘空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。
</font><p></p>
&nbsp;&nbsp;&nbsp;&nbsp;木兰艇子，莫愁何在，谩系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。
</font><p></p>
</ul><p></p>
<p align="center"><font face="黑体" size="3" color="#000080">玲珑四犯</font></font></font></p>
<ul>
&nbsp;&nbsp;&nbsp;&nbsp;水外轻阴，做弄得飞云，吹断晴絮。驻马桥西，还系旧时芳树。不见翠陌寻春，每问著、小桃无语。恨燕莺、不识闲情，却隔乱红飞去。
</font><p></p>
&nbsp;&nbsp;&nbsp;&nbsp;少年曾识春风意，到如今、怨怀难诉。魂惊冉冉江南远，烟草愁如许。此意待写翠笺，奈断肠、都无新句。问甚时、舞凤歌鸾，花里再看仙侣。
</font><p></p>
</ul><p></p>
<p align="center"><font face="黑体" size="3" color="#000080">御街行</font><span><font size="2" color="#FF00FF">（赋帘）</font></span></font></font></p>
<ul>
&nbsp;&nbsp;&nbsp;&nbsp;香波半@深深院。正日上、花阴浅。青丝不动玉钩闲，看翠额、轻笼葱茜。莺声似隔，篆醒微度，爱横影、参差满。
</font><p></p>
&nbsp;&nbsp;&nbsp;&nbsp;那回低挂朱阑畔。念闲损、无人卷。窥春偷倚不胜情，仿佛见、如花娇面。纤柔缓揭，瞥然飞去，不似春风燕。
</font><p></p>
</ul><p></p>
<p align="center"><font face="黑体" size="3" color="#000080">御街行</font><span><font size="2" color="#FF00FF">（赋轿）</font></span></font></font></p>
<ul>
&nbsp;&nbsp;&nbsp;&nbsp;藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。
</font><p></p>
&nbsp;&nbsp;&nbsp;&nbsp;裙儿挂在帘儿底。更不把、窗儿闭。红红白白族花枝，恰称得、寻春芳意。归来时晚，纱笼引道，扶下人微醉。
</font><p></p>
</ul><p></p>
<p align="center"><font face="黑体" size="3" color="#000080">霜天晓角</font></font></font></p>
<ul>
&nbsp;&nbsp;&nbsp;&nbsp;春云粉色。春水和云湿。试问西湖杨柳，东风外、几丝碧。
</font><p></p>
&nbsp;&nbsp;&nbsp;&nbsp;望极。连翠陌。兰桡双桨急。欲访莫愁何处，旗亭在、画桥侧。
</font><p></p>
</ul><p></p>
<p align="center"><font face="黑体" size="3" color="#000080">霜天晓角</font></font></font></p>
<ul>
&nbsp;&nbsp;&nbsp;&nbsp;炉烟拧；露蒸沈液。不用宝钗翻炷，闲窗下、袅轻碧。
</font><p></p>
&nbsp;&nbsp;&nbsp;&nbsp;醉拍。罗袖惜。春风偷染得。占取风流声价，韩郎是、旧相识。
</font><p></p>
</ul><p></p>
<p align="center"><font face="黑体" size="3" color="#000080">霜天晓角</font><span><font size="2" color="#FF00FF">（九日苏堤）</font></span></font></font></p>
<ul>
&nbsp;&nbsp;&nbsp;&nbsp;霜清水碧。冷浸红云湿。休说季伦锦帐，山南岸、更花密。
</font><p></p>
&nbsp;&nbsp;&nbsp;&nbsp;露滴。空翠幂。两峰开霁色。不为妆一醉，西风帽、为谁侧。
</font><p></p>
</ul><p></p>
<p align="center"><font face="黑体" size="3" color="#000080">眼儿媚</font></font></font></p>
<ul>
&nbsp;&nbsp;&nbsp;&nbsp;轻云终被断云留。不肯放春愁。翠楼旧倚，粉墙重见，歌酒风流。
</font><p></p>
&nbsp;&nbsp;&nbsp;&nbsp;今朝毕竟吟情澹，芳意未全酬。东风向晚，莺花有意，吹转船头。
</font><p></p>
</ul><p></p>
<p align="center"><font face="黑体" size="3" color="#000080">卜算子</font><span><font size="2" color="#FF00FF">（泛西湖坐间寅齐同赋）</font></span></font></font></p>
<ul>
&nbsp;&nbsp;&nbsp;&nbsp;屈指数春来，弹指惊春去。檐外蛛丝纲落花，也要留春住。
</font><p></p>
&nbsp;&nbsp;&nbsp;&nbsp;几日喜春晴，几夜愁春雨。十二雕窗六曲屏，题遍伤春句。
</font><p></p>
</ul><p></p>
<p align="center"><font face="黑体" size="3" color="#000080">西江月</font></font></font></p>
<ul>
&nbsp;&nbsp;&nbsp;&nbsp;小舫半帘山色，断桥两岸秋阴。芙蓉消息已愁深。红染云机翠锦。
</font><p></p>
&nbsp;&nbsp;&nbsp;&nbsp;几度烟波共酌，半生风月关心。飞来鸥鹭是知音。一笑歌边醉醒。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font></font></font></p>
<ul>
&nbsp;&nbsp;&nbsp;&nbsp;天外青鸾，几时常向人间住。断歌零舞。月上桐阴暮。
</font><p></p>
&nbsp;&nbsp;&nbsp;&nbsp;憔悴潘郎，不解为花主。知何处。梦云愁雨。怕向西楼去。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font></font></font></p>
<ul>
&nbsp;&nbsp;&nbsp;&nbsp;钓月篷闲，载诗却向旗亭醉。翠蒲阴外。莫放双鸥起。
</font><p></p>
&nbsp;&nbsp;&nbsp;&nbsp;水佩仙裳，洒落烟云意。来相试。玉绡新制。要写蓬壶记。
</font><p></p>
</ul><p></p>
<p align="center"><font face="黑体" size="3" color="#000080">踏莎行</font><span><font size="2" color="#FF00FF">（九日西山）</font></span></font></font></p>
<ul>
&nbsp;&nbsp;&nbsp;&nbsp;水减堤痕，秋生屐齿。瘦筇唤起登高意。翠烟微冷梦凄凉，黄花香晚人憔悴。
</font><p></p>
&nbsp;&nbsp;&nbsp;&nbsp;怀古风流，悲秋情味。紫萸劝入旗亭醉。玉人相见说新愁，可怜又湿西风泪。
</font><p></p>
</ul><p></p>
<p align="center"><font face="黑体" size="3" color="#000080">踏莎行</font></font></font></p>
<ul>
&nbsp;&nbsp;&nbsp;&nbsp;花染烟香，柳摇风翠。春工写出清明意。翠湾还趁画船开，粉墙到处骄骢系。
</font><p></p>
&nbsp;&nbsp;&nbsp;&nbsp;歌唤红裙，酒招青旆，吟情又许春风醉。何妨日日烂芳游，今宵先向西城睡。
</font><p></p>
</ul><p></p>
<p align="center"><font face="黑体" size="3" color="#000080">恋绣衾</font></font></font></p>
<ul>
&nbsp;&nbsp;&nbsp;&nbsp;碧梧偷恋小窗阴。恨芭蕉、不展寸心。暗语近、阳台远，奈秋宵、砧断漏沈。
</font><p></p>
&nbsp;&nbsp;&nbsp;&nbsp;月明欲教吹箫去。隔骖鸾、空留怨音。从此是、天涯阻，这一场、愁梦更深。
</font><p></p>
</ul><p></p>
<p align="center"><font face="黑体" size="3" color="#000080">风入松</font></font></font></p>
<ul>
&nbsp;&nbsp;&nbsp;&nbsp;卷帘日日恨春阴。寒食新晴。马蹄只向南山去，长桥爱、花柳多情。红外风娇日暖，翠边水秀山明。
</font><p></p>
&nbsp;&nbsp;&nbsp;&nbsp;杜郎歌酒过平生。到处蓬瀛。醉魂不入重城晚，欢寄、桃叶桃根。绣被嫩寒清晓，莺声唤醒春酲。
</font><p></p>
</ul><p></p>
<p align="center"><font face="黑体" size="3" color="#000080">风入松</font><span><font size="2" color="#FF00FF">（闻邻女吹笛）</font></span></font></font></p>
<ul>
&nbsp;&nbsp;&nbsp;&nbsp;粉娇曾隔翠帘看。横玉声寒。夜深不管柔荑冷，樱朱度、香喷云鬟。霜月摇摇吹落，梅花簌簌惊残。
</font><p></p>
&nbsp;&nbsp;&nbsp;&nbsp;萧郎且放凤箫闲。何处骖鸾。静听三弄霓裳罢，魂飞断、愁里关山。三十六宫天近，念奴却在人间。
</font><p></p>
</ul><p></p>
<p align="center"><font face="黑体" size="3" color="#000080">南乡子</font><span><font size="2" color="#FF00FF">（赋十四弦）</font></span></font></font></p>
<ul>
&nbsp;&nbsp;&nbsp;&nbsp;直柱倚冰弦。曾见胡儿马上弹。却笑琵琶风韵古，溅溅。想像湘妃水一帘。
</font><p></p>
&nbsp;&nbsp;&nbsp;&nbsp;塞恨曲中传。两折琴丝费玉纤。不似江南风月好，厌厌。拍手齐看舞袖边。
</font><p></p>
</ul><p></p>
<p align="center"><font face="黑体" size="3" color="#000080">洞仙歌</font><span><font size="2" color="#FF00FF">（题真）</font></span></font></font></p>
<ul>
&nbsp;&nbsp;&nbsp;&nbsp;轻痕浅晕。偷染春风面。恰似西施影儿现。拟新妆、临槛一段天真，闲态度，长恁香娇玉软。
</font><p></p>
&nbsp;&nbsp;&nbsp;&nbsp;从今怀袖里，不暂相离，似笑如颦任舒卷。顾芳容不老，只似如今，娇不语、无奈情深意远。便雨隔云疏暂分携，也时展丹青，见伊一见。
</font><p></p>
</ul><p></p>
<p align="center"><font face="黑体" size="3" color="#000080">柳梢青</font><span><font size="2" color="#FF00FF">（柳）</font></span></font></font></p>
<ul>
&nbsp;&nbsp;&nbsp;&nbsp;翠拂晴波，烟垂古岸，灞桥春色。斜带鸦啼，乱萦莺梦，愁丝如织。
</font><p></p>
&nbsp;&nbsp;&nbsp;&nbsp;为怜张绪风流，正瘦损、宫腰褪碧。绽绾同心，留连不住，天涯行客。
</font><p></p>
</ul><p></p>
<p align="center"><font face="黑体" size="3" color="#000080">少年游</font><span><font size="2" color="#FF00FF">（草）</font></span></font></font></p>
<ul>
&nbsp;&nbsp;&nbsp;&nbsp;春风吹碧，春云映绿，晓梦入芳P。软衬飞花，远连流水，一望隔香尘。
</font><p></p>
&nbsp;&nbsp;&nbsp;&nbsp;萋萋多少江南恨，翻忆翠罗裙。冷落闲门，凄迷古道，烟雨正愁人。
</font><p></p>
</ul><p></p>
<p align="center"><font face="黑体" size="3" color="#000080">诉衷情</font></font></font></p>
<ul>
&nbsp;&nbsp;&nbsp;&nbsp;西楼杨柳未胜烟。寒峭落梅天。东风渡头波晚，一棹木兰船。
</font><p></p>
&nbsp;&nbsp;&nbsp;&nbsp;花态度，酒因缘。足春怜。屏开山翠，雨怯云娇，尽付愁边。
</font><p></p>
</ul><p></p>
<p align="center"><font face="黑体" size="3" color="#000080">夜行船</font></font></font></p>
<ul>
&nbsp;&nbsp;&nbsp;&nbsp;翦水天风吹醉醒。高楼外、冻云愁凝。袖口香寒，歌喉春暖，不管雁边寒紧。
</font><p></p>
&nbsp;&nbsp;&nbsp;&nbsp;琼屑瑶花飞碎影。应须待、玉田千顷。小约梅英，教吟柳絮，春在绣红鸳锦。
</font><p></p>
</ul><p></p>
<p align="center"><font face="黑体" size="3" color="#000080">满江红</font></font></font></p>
<ul>
&nbsp;&nbsp;&nbsp;&nbsp;击碎空明，沧浪晚、棹歌飞入。西山外、紫霞吹断，赤尘无迹。飞上冰轮凉世界，唤回天籁清肌骨。看骊珠、影堕冷光斜，蛟龙窟。
</font><p></p>
&nbsp;&nbsp;&nbsp;&nbsp;长啸外，纶巾侧。轻露下，纤湿。听洞箫声在，卧虹阴北。十万江妃留醉梦，二三沙鸟惊吟魄。任天河、落尽玉杯空，东方白。
</font><p></p>
</ul><p></p>
<p align="center"><font face="黑体" size="3" color="#000080">酹江月</font><span><font size="2" color="#FF00FF">（灵岩吊古）</font></span></font></font></p>
<ul>
&nbsp;&nbsp;&nbsp;&nbsp;万岩灵秀，拱崇台飞观，凭陵千尺。清磬一声帘幕冷，无复宫娃消息。响＿廊空，采香径古，尘土成遗迹。石间松老，断云空锁愁寂。
</font><p></p>
&nbsp;&nbsp;&nbsp;&nbsp;专宠谁比轻颦，楚腰吴艳，一笑无颜色。风月荒凉罗绮梦，输与扁舟归客。舞阕歌残，国倾人去，青草埋香骨。五湖波淼，远空依旧涵碧。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;烟墅暝。隔断仙源芳径。雨歇花梢魂未醒。湿红如有恨。
</font><p></p>
&nbsp;&nbsp;&nbsp;&nbsp;别后香车谁整。怪得画桥春静。碧涨平湖三十顷。归云何处问。
</font><p></p>
</ul><p></p>
<p align="center"><font face="黑体" size="3" color="#000080">留春令</font><span><font size="2" color="#FF00FF">（淮南道中）</font></span></font></font></p>
<ul>
&nbsp;&nbsp;&nbsp;&nbsp;断霞低映，小桥流水，一川平远。柳影人家起炊烟，仿佛似、江南岸。
</font><p></p>
&nbsp;&nbsp;&nbsp;&nbsp;马上东风吹醉面。问此情谁管。花里清歌酒边情，问何日、重相见。
</font><p></p>
</ul><p></p>
<p align="center"><font face="黑体" size="3" color="#000080">留春令</font></font></font></p>
<ul>
&nbsp;&nbsp;&nbsp;&nbsp;粉绡轻试，绿裙微褪，吴姬娇小。一点清香著芳魂，便添起、春怀抱。
</font><p></p>
&nbsp;&nbsp;&nbsp;&nbsp;玉脸窥人舒浅笑。寄此情天渺。酒醒罗浮角声寒，正月挂、南枝晓。
</font><p></p>
</ul><p></p>
<p align="center"><font face="黑体" size="3" color="#000080">留春令</font><span><font size="2" color="#FF00FF">（梅）</font></span></font></font></p>
<ul>
&nbsp;&nbsp;&nbsp;&nbsp;玉清冰瘦，洗妆初见，春风头面。等得黄昏月溪寒，爱顾影、临清浅。
</font><p></p>
&nbsp;&nbsp;&nbsp;&nbsp;历尽冰霜空羞怨。怨粉香消减。江北江南旧情多，奈笛里、关山远。
</font><p></p>
</ul><p></p>
<p align="center"><font face="黑体" size="3" color="#000080">留春令</font><span><font size="2" color="#FF00FF">（红梅）</font></span></font></font></p>
<ul>
&nbsp;&nbsp;&nbsp;&nbsp;玉妃春醉，夜寒吹堕，江南风月。一自情留馆娃宫，在竹外、尤清绝。
</font><p></p>
&nbsp;&nbsp;&nbsp;&nbsp;贪睡开迟风韵别。向杏花休说。角冷黄昏艳歌残，怕惊落、燕脂雪。
</font><p></p>
</ul><p></p>
<p align="center"><font face="黑体" size="3" color="#000080">太常引</font></font></font></p>
<ul>
&nbsp;&nbsp;&nbsp;&nbsp;玉肌轻衬碧霞衣。似争驾、翠鸾飞。羞问武陵溪，笑女伴、东风醉时。
</font><p></p>
&nbsp;&nbsp;&nbsp;&nbsp;不飘红雨，不贪青子，冷澹却相宜。春晚涌金池，问一片、将愁寄谁。
</font><p></p>
</ul><p></p>
<p align="center"><font face="黑体" size="3" color="#000080">浪淘沙</font><span><font size="2" color="#FF00FF">（杜鹃花）</font></span></font></font></p>
<ul>
&nbsp;&nbsp;&nbsp;&nbsp;啼魄一天涯。怨入芳华。可怜零血染烟霞。记得西风秋露冷，曾浼司花。
</font><p></p>
&nbsp;&nbsp;&nbsp;&nbsp;明月满窗纱。倦客思家。故宫春事与愁赊。冉冉断魂招不得，翠冷红斜。
</font><p></p>
</ul><p></p>
<p align="center"><font face="黑体" size="3" color="#000080">意难忘</font><span><font size="2" color="#FF00FF">（代赠）</font></span></font></font></p>
<ul>
&nbsp;&nbsp;&nbsp;&nbsp;仙子奇容。是名花第一，美占春风。烟香笼浅翠，露靓＿红。怜舞燕，惜惊鸿。相独步吴宫。料认得、娇云媚雨，来自巫峰。
</font><p></p>
&nbsp;&nbsp;&nbsp;&nbsp;风流正与欢浓。羡高楼并倚，曲影阑东。烛摇留醉枕，尘坠恋歌钟。三弄笛，五花骢。莫行乐匆匆。但看取、天长地久，笑语相逢。
</font><p></p>
</ul><p></p>
<p align="center"><font face="黑体" size="3" color="#000080">雨中花</font></font></font></p>
<ul>
&nbsp;&nbsp;&nbsp;&nbsp;旆拂西风，客应星汉，行参玉节征鞍。缓带轻裘，争看盛世衣冠。吟倦西湖风月，去看北塞关山。过离宫禾黍，故叠烟尘，有泪应弹。
</font><p></p>
&nbsp;&nbsp;&nbsp;&nbsp;文章俊伟，颖露囊锥，名动万里呼韩。知素有、平戎手段，小试何难。情寄吴梅香冷，梦随陇雁霜寒。立勋未晚，归来依旧，酒社诗坛。
</font><p></p>
</ul><p></p>
<p align="center"><font face="黑体" size="3" color="#000080">八归</font><span><font size="2" color="#FF00FF">（重阳前二日怀梅溪）</font></span></font></font></p>
<ul>
&nbsp;&nbsp;&nbsp;&nbsp;楚峰翠冷，吴波烟远，吹袂万里西风。关河迥隔新愁外，遥怜倦客音尘，未见征鸿。雨帽风巾归梦杳，想吟思、吹入飞蓬。料恨满、幽苑离宫。正愁黯文通。
</font><p></p>
&nbsp;&nbsp;&nbsp;&nbsp;秋浓。新霜初试，重阳催近，醉红偷染江枫。瘦筇相伴，旧游回首，吹帽知与谁同。想萸囊酒盏，暂时冷落菊花丛。两凝＿，壮怀立尽，微云斜照中。
</font><p></p>
</ul><p></p>
<p align="center"><font face="黑体" size="3" color="#000080">瑞鹤仙</font><span><font size="2" color="#FF00FF">（筇枝）</font></span></font></font></p>
<ul>
&nbsp;&nbsp;&nbsp;&nbsp;一枝苍玉冷。爱露节霜根，从来孤劲。提携远尘境。自清癯骨力，岁寒心性。登临助兴。甚偏与，芒鞋相称。笑葛洪、陂外腾飞，渺渺水闲烟迥。
</font><p></p>
&nbsp;&nbsp;&nbsp;&nbsp;寻胜。拨开林影，斩破苔痕，缓支幽径。分云度岭。待随处、问梅信。任香挑村醑，寒拖夜月，识尽江山好景。扣禅关拗折，归来万缘自静。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
