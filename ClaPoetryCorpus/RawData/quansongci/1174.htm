<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;赵汝{艹光}</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">清平乐</font></font></font></p>
<ul>
&nbsp;&nbsp;&nbsp;&nbsp;锦屏香褪。寒隐轻衫嫩。燕子护泥飞不稳。庭掩百花难认。
</font><p></p>
&nbsp;&nbsp;&nbsp;&nbsp;双双绣带微风。海棠此夜帘栊。愁损一番寒食，小窗淡月残红。
</font><p></p>
</ul><p></p>
<p align="center"><font face="黑体" size="3" color="#000080">恋绣衾</font></font></font></p>
<ul>
&nbsp;&nbsp;&nbsp;&nbsp;柳丝空有千万条。系不住、溪桡。想今宵、也对新月，过轻寒、何处小桥。
</font><p></p>
&nbsp;&nbsp;&nbsp;&nbsp;玉箫榭春多少，溜啼红、脸霞未消。怪别来、胭脂慵傅，被东风、偷在杏梢。
</font><p></p>
</ul><p></p>
<p align="center"><font face="黑体" size="3" color="#000080">浣溪沙</font></font></font></p>
<ul>
&nbsp;&nbsp;&nbsp;&nbsp;笑摘青梅傍疏。数枝花影漾前除。太湖石畔看金鱼。
</font><p></p>
&nbsp;&nbsp;&nbsp;&nbsp;笋指晓寒慵出袖，翠鬟春懒不成梳。为君缝狭绣罗襦。
</font><p></p>
</ul><p></p>
<p align="center"><font face="黑体" size="3" color="#000080">梅花引</font></font></font></p>
<ul>
&nbsp;&nbsp;&nbsp;&nbsp;对花时节不曾。见花残。任花残。小约帘栊，一面受春寒。题破玉笺双喜鹊，香烬冷，绕银屏，浑是山。
</font><p></p>
&nbsp;&nbsp;&nbsp;&nbsp;待眠。未眠。事万千。也问天。也恨天。髻儿半偏。绣裙儿、宽了还宽。自取红毡，重坐暖金船。惟有月知君去处，今夜月，照秦楼，第几间。
</font><p></p>
</ul><p></p>
<p align="center"><font face="黑体" size="3" color="#000080">摘红英</font></font></font></p>
<ul>
&nbsp;&nbsp;&nbsp;&nbsp;东风冽。红梅拆。画帘几片飞来雪。银屏悄。罗裙小。一点相思，满塘春草。
</font><p></p>
&nbsp;&nbsp;&nbsp;&nbsp;空愁切。何年彻。不归也合分明说。长安道。箫声闹。去时骢马，谁家系了。
</font><p></p>
</ul><p></p>
<p align="center"><font face="黑体" size="3" color="#000080">梦江南</font></font></font></p>
<ul>
&nbsp;&nbsp;&nbsp;&nbsp;帘不卷，细雨熟樱桃。数点霁霞山又晚，一痕凉月酒初消。风紧絮花高。闲处少，磨尽少年豪。昨梦醉来骑白鹿，满湖春水段家桥。濯发听吹箫。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;羞说起。嚼破白桃花蕊。人在夕阳深巷里。燕见来也未。
</font><p></p>
&nbsp;&nbsp;&nbsp;&nbsp;一样半红紫。双凤同心结子。分在郎边郎不记。为郎今拆碎。
</font><p></p>
</ul><p></p>
<p align="center"><font face="黑体" size="3" color="#000080">如梦令</font></font></font></p>
<ul>
&nbsp;&nbsp;&nbsp;&nbsp;小砑红绫笺纸。一字一行春泪。封了更亲题，题了又还坼起。归未。归未。好个瘦人天气。
</font><p></p>
</ul><p></p>
<p align="center"><font face="黑体" size="3" color="#000080">汉宫春</font></font></font></p>
<ul>
&nbsp;&nbsp;&nbsp;&nbsp;著破荷衣，笑西风吹我，又落西湖。湖间旧时饮者，今与谁俱。山山映带，似携来、画卷重舒。三十里、芙蓉步障，依然红翠相扶。
</font><p></p>
&nbsp;&nbsp;&nbsp;&nbsp;一目清无留处，任屋浮天上，身集空虚。残烧夕阳过雁，点点疏疏。故人老大，好襟怀、消减全无。慢赢得、秋声两耳，冷泉亭下骑驴。
</font><p></p>
</ul><p></p>
<p align="center"><font face="黑体" size="3" color="#000080">玲珑四犯</font><span><font size="2" color="#FF00FF">（重过南楼月白石体赋）</font></span></font></font></p>
<ul>
&nbsp;&nbsp;&nbsp;&nbsp;碧黯塞榆，黄销堤柳，危栏谁料重抚。才情犹未减，指点惊如许。当时共伊东顾。为辞家、怕吟鹦鹉。衮衮波光，悠悠云气，陶写几今古。
</font><p></p>
&nbsp;&nbsp;&nbsp;&nbsp;生尘每怜微步。渺江空岁晚，知在何处。土花封玉树。恨极山阳赋。吹芗扇底余欢断，怎忘得、阴移庭午。离别苦。那堪听、敲窗冻雨。
</font><p></p>
</ul><p></p>
<p align="center"><font face="黑体" size="3" color="#000080">鸣梭</font><span><font size="2" color="#FF00FF">（自度）</font></span></font></font></p>
<ul>
&nbsp;&nbsp;&nbsp;&nbsp;织绡机上度鸣梭。年光容易过。萦萦情绪，似水烟山雾两相和。谩道当时何事，流盼动层波。巫影嵯峨。翠屏牵薜萝。
</font><p></p>
&nbsp;&nbsp;&nbsp;&nbsp;不须微醉自颜酡。如今难恁么。烛花销艳，但替人、垂泪满铜荷。赋罢西城残梦，犹问夜如何。星耿斜河。候虫声更多。
</font><p></p>
</ul><p></p>
<p align="center"><font face="黑体" size="3" color="#000080">江城子</font></font></font></p>
<ul>
&nbsp;&nbsp;&nbsp;&nbsp;嫩黄初染绿初描。倚春娇。索春饶。燕外莺边，想见万丝摇。便作无情终软美，天赋与，眼眉腰。
</font><p></p>
&nbsp;&nbsp;&nbsp;&nbsp;短长亭外短长桥。驻金镳。系兰桡。可爱风流，年纪可怜宵。办得重来攀折後，烟雨暗，不辞遥。
</font><p></p>
</ul><p></p>
<p align="center"><font face="黑体" size="3" color="#000080">渔家傲</font></font></font></p>
<ul>
&nbsp;&nbsp;&nbsp;&nbsp;深意缠绵歌宛转。横波停眼灯前见。最忆来时门半掩。春不暖。梨花落尽成秋苑。叠鼓收声帆影乱。燕飞又趁东风软。目力漫长心力短。消息断。青山一点和烟远。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
