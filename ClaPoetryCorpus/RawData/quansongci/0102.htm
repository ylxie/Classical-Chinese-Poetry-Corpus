<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;李流谦</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">踏莎行</font><span><font size="2" color="#FF00FF">（灵泉重阳作）</font></span></font></font></p>
<ul>
&nbsp;&nbsp;&nbsp;&nbsp;菊露晴黄，枫霜晚翠。重阳气候偏如此。异乡牢落怕登临，吾家落照飞云是。
</font><p></p>
&nbsp;&nbsp;&nbsp;&nbsp;举扇尘低，脱巾风细。灵苗医得人憔悴。灯前点检欠谁人，惟有断鸿知此意。
</font><p></p>
</ul><p></p>
<p align="center"><font face="黑体" size="3" color="#000080">如梦令</font><span><font size="2" color="#FF00FF">（前题）</font></span></font></font></p>
<ul>
&nbsp;&nbsp;&nbsp;&nbsp;老插黄花不称。节物撩人且任。破帽略遮阑，嫌见星星越甚。不饮。不饮。和取蜂愁蝶恨。
</font><p></p>
</ul><p></p>
<p align="center"><font face="黑体" size="3" color="#000080">醉蓬莱</font><span><font size="2" color="#FF00FF">（同幕中诸公劝虞宣威酒）</font></span></font></font></p>
<ul>
&nbsp;&nbsp;&nbsp;&nbsp;正红疏绿密，浪软波肥，放舟时节。载地擎天，识堂堂人杰。万里长江，百年骄虏，只笑谈烟灭。葭苇霜秋，楼船月晓，渔樵能说。
</font><p></p>
&nbsp;&nbsp;&nbsp;&nbsp;分陕功成，沙堤归去，衮绣光浮，两眉黄彻。了却中兴，看这回勋业。应有命圭相印，都用赏、元功重叠。点检尊前，太平气象，今朝浑别。
</font><p></p>
</ul><p></p>
<p align="center"><font face="黑体" size="3" color="#000080">小重山</font><span><font size="2" color="#FF00FF">（绵守白宋瑞席间作）</font></span></font></font></p>
<ul>
&nbsp;&nbsp;&nbsp;&nbsp;轻暑单衣四月天。重来闲屈指，惜流年。人间何处有神仙。安排我，花底与尊前。
</font><p></p>
&nbsp;&nbsp;&nbsp;&nbsp;争道使君贤。笔端驱万马，驻平川。长安只在日西边。空回首，乔木淡疏烟。
</font><p></p>
</ul><p></p>
<p align="center"><font face="黑体" size="3" color="#000080">青玉案</font><span><font size="2" color="#FF00FF">（和雅守蹇少刘席上韵）</font></span></font></font></p>
<ul>
&nbsp;&nbsp;&nbsp;&nbsp;相知元早来何暮。社燕送、秋鸿去。春草春波愁目注。酒香花韵，绮谭妍唱，怎不思量住。
</font><p></p>
&nbsp;&nbsp;&nbsp;&nbsp;虚无指点骑鲸路。个是骚人不凡处。画栋云飞帘卷雨。风流千古，一时人物，好记尊前语。
</font><p></p>
</ul><p></p>
<p align="center"><font face="黑体" size="3" color="#000080">虞美人</font><span><font size="2" color="#FF00FF">（春怀）</font></span></font></font></p>
<ul>
&nbsp;&nbsp;&nbsp;&nbsp;一春不识春风面。都为慵开眼。荼＿雪白牡丹红。犹及尊前一醉、赏芳。
</font><p></p>
&nbsp;&nbsp;&nbsp;&nbsp;东君又是匆匆去。我亦无多住。四年薄宦老天涯。闲了故园多少、好花枝。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（德茂生朝作）</font></span></font></font></p>
<ul>
&nbsp;&nbsp;&nbsp;&nbsp;一翦秋光，阿谁洗得无纤滓。冰盘彻底。人也清如此。
</font><p></p>
&nbsp;&nbsp;&nbsp;&nbsp;万里归来，著个斑衣戏。慈颜喜。问君不醉。更遣何人醉。
</font><p></p>
</ul><p></p>
<p align="center"><font face="黑体" size="3" color="#000080">感皇恩</font><span><font size="2" color="#FF00FF">（无害弟生朝作）</font></span></font></font></p>
<ul>
&nbsp;&nbsp;&nbsp;&nbsp;万绿压庭柯，雨晴烟润。三尺金猊麝微喷。百花香暖，酿作九霞仙酝。祝君如此酒，年年饮。
</font><p></p>
&nbsp;&nbsp;&nbsp;&nbsp;插额汉貂，垂腰苏印。趁取如今未华鬓。三茅兄弟，总有丹台名姓。蟠桃熟也未，教人问。
</font><p></p>
</ul><p></p>
<p align="center"><font face="黑体" size="3" color="#000080">武陵春</font><span><font size="2" color="#FF00FF">（德茂乃翁生朝作）</font></span></font></font></p>
<ul>
&nbsp;&nbsp;&nbsp;&nbsp;晓日帘栊初破睡，宝鸭宿薰浓。笑指图中鹤发翁。仙骨宛然同。
</font><p></p>
&nbsp;&nbsp;&nbsp;&nbsp;万里郎官遥上寿，五马茜衫红。待插华貂酒满钟。仍是黑头公。
</font><p></p>
</ul><p></p>
<p align="center"><font face="黑体" size="3" color="#000080">谒金门</font><span><font size="2" color="#FF00FF">（晚春）</font></span></font></font></p>
<ul>
&nbsp;&nbsp;&nbsp;&nbsp;行不记。贪看远峰颦翠。风约柳花吹又起。故黏行客袂。
</font><p></p>
&nbsp;&nbsp;&nbsp;&nbsp;老大浑无欢意。不为伤春憔悴。茅屋数间修竹里。日长春睡美。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;空伫立。又是冷烟寒食。开尽荼＿都一色。东风吹更白。
</font><p></p>
&nbsp;&nbsp;&nbsp;&nbsp;我是纶竿倦客。道上行人不识。著取蓑衣拈短笛。沙鸥应认得。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;春又晚。杨柳晓莺啼断。落尽残红余片片。风狂都不管。
</font><p></p>
&nbsp;&nbsp;&nbsp;&nbsp;作客惟嫌酒浅。未敌闲愁一半。人与青山谁近远。可怜春梦短。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;山数尺。江草江波同碧。晚雨吹风才数滴。行人心更急。
</font><p></p>
&nbsp;&nbsp;&nbsp;&nbsp;漠漠疏烟如织。遮断客愁不得。肠断故园无信息。灯花闲手剔。
</font><p></p>
</ul><p></p>
<p align="center"><font face="黑体" size="3" color="#000080">玉漏迟</font><span><font size="2" color="#FF00FF">（送官东南）</font></span></font></font></p>
<ul>
&nbsp;&nbsp;&nbsp;&nbsp;东南应眷倚。当年丽绝，今其余几。云锦飘香，好在藕花十里。六月长安徂暑，只一雨、滂沱都洗。君好为。携将苏醒，三吴生齿。
</font><p></p>
&nbsp;&nbsp;&nbsp;&nbsp;总道秦蜀讴吟，但消得雍容，笑谈而致。稍待秋风，也拟买舟东逝。收拾尘编蠹简，更饱看、江山奇伟。歌盛美。还送往趋天陛。
</font><p></p>
</ul><p></p>
<p align="center"><font face="黑体" size="3" color="#000080">满庭芳</font><span><font size="2" color="#FF00FF">（过黄州游雪堂次东坡韵）</font></span></font></font></p>
<ul>
&nbsp;&nbsp;&nbsp;&nbsp;归去来兮，吾归何处，旧山闲却眠峨。雪堂重到，但觉客愁多。来往真成底事，人应笑、我亦狂歌。凭阑久，云车不至，举盏酹东坡。
</font><p></p>
&nbsp;&nbsp;&nbsp;&nbsp;少年，浑妄意，斗冲剑气，雷化龙梭。到如今，翻羡白鸟沧波。松柏毕吾手种，依然□、烟蕊霜柯。君知否，人间尘事，元不到渔蓑。
</font><p></p>
</ul><p></p>
<p align="center"><font face="黑体" size="3" color="#000080">人娇</font></font></font></p>
<ul>
&nbsp;&nbsp;&nbsp;&nbsp;痴本无_，闷宁有火。都是你、自缠自锁。高来也可。低来也可。这宇宙、何曾碍你一个。
</font><p></p>
&nbsp;&nbsp;&nbsp;&nbsp;休说荣枯，强分物我。惺惺地、要须识破，渔樵不小，公侯不大。但赢取、饥餐醉来便卧。
</font><p></p>
</ul><p></p>
<p align="center"><font face="黑体" size="3" color="#000080">洞仙歌</font><span><font size="2" color="#FF00FF">（忆别）</font></span></font></font></p>
<ul>
&nbsp;&nbsp;&nbsp;&nbsp;云窗雾阁，尘满题诗处。枝上流莺解人语。道别来、知否瘦尽花枝，春不管，更遣何人管取。
</font><p></p>
&nbsp;&nbsp;&nbsp;&nbsp;平生鸥鹭性，细雨疏烟，惯了江头自来去。不见鹊桥边，只为隔年，翻赢得、年年风露。便学得、无情海中潮，纵一日两回，如何凭据。
</font><p></p>
</ul><p></p>
<p align="center"><font face="黑体" size="3" color="#000080">卜算子</font><span><font size="2" color="#FF00FF">（前题）</font></span></font></font></p>
<ul>
&nbsp;&nbsp;&nbsp;&nbsp;生别有相逢，死别无消息。说著从前总是愁，只是不相忆。
</font><p></p>
&nbsp;&nbsp;&nbsp;&nbsp;月堕半窗寒，梦里分明识。却似嗔人不忆他，花露盈盈湿。
</font><p></p>
</ul><p></p>
<p align="center"><font face="黑体" size="3" color="#000080">水调歌头</font><span><font size="2" color="#FF00FF">（江上作）</font></span></font></font></p>
<ul>
&nbsp;&nbsp;&nbsp;&nbsp;江涨解网雨，衣润熟梅天。高人何事，乘兴来寄五湖船。才听冬冬叠奏，呕轧橹声齐发，几别故州山。转盼青楼杪，已在碧云端。
</font><p></p>
&nbsp;&nbsp;&nbsp;&nbsp;渡头月，临晚霁，泊清湾。水空天静，高下相应总团＿。遥想吾家更好，尽唤儿曹泛扫，欣赏共婵娟。应念思归客，对此不成眠。
</font><p></p>
</ul><p></p>
<p align="center"><font face="黑体" size="3" color="#000080">于飞乐</font><span><font size="2" color="#FF00FF">（为海棠作）</font></span></font></font></p>
<ul>
&nbsp;&nbsp;&nbsp;&nbsp;薄日烘晴，轻烟笼晓，春风绣出林塘。笑溪桃、并坞杏，忒煞寻常。东君处，没他后、成甚风光。
</font><p></p>
&nbsp;&nbsp;&nbsp;&nbsp;翠深深、谁教入骨，夜来过雨淋浪。这些儿颜色，已恼乱人肠。如何更道，可惜处、只是无香。
</font><p></p>
</ul><p></p>
<p align="center"><font face="黑体" size="3" color="#000080">西江月</font><span><font size="2" color="#FF00FF">（为木樨作）</font></span></font></font></p>
<ul>
&nbsp;&nbsp;&nbsp;&nbsp;色似蜡梅浑浅，香如檐＿微清。更张绿幄蔽轻盈。巧著工夫斗钉。
</font><p></p>
&nbsp;&nbsp;&nbsp;&nbsp;露叶涓涓月晓，风英点点秋晴。江南江北可经行。梦到吴王香径。
</font><p></p>
</ul><p></p>
<p align="center"><font face="黑体" size="3" color="#000080">眼儿媚</font><span><font size="2" color="#FF00FF">（中秋无月作）</font></span></font></font></p>
<ul>
&nbsp;&nbsp;&nbsp;&nbsp;素娥作意失幽期。我自不凭伊。举杯重叹，帖云微笑，应道人痴。
</font><p></p>
&nbsp;&nbsp;&nbsp;&nbsp;如今老去无情绪，只有睡相宜。建溪一啜，木樨数翦，酒醒归时。
</font><p></p>
</ul><p></p>
<p align="center"><font face="黑体" size="3" color="#000080">朝中措</font><span><font size="2" color="#FF00FF">（失题）</font></span></font></font></p>
<ul>
&nbsp;&nbsp;&nbsp;&nbsp;相思两地费三年。明月几回圆。鸥鸟不知许事，清江仍绕青山。
</font><p></p>
&nbsp;&nbsp;&nbsp;&nbsp;尊前歌板，未终金缕，已到阳关。趁取腊前归去，梅花不奈春寒。
</font><p></p>
</ul><p></p>
<p align="center"><font face="黑体" size="3" color="#000080">千秋岁</font><span><font size="2" color="#FF00FF">（别情）</font></span></font></font></p>
<ul>
&nbsp;&nbsp;&nbsp;&nbsp;玉林照坐。簌簌花微堕。春院静，烟扉锁。黛轻妆未试，红淡唇微破。清瘦也，算应都是风流过。
</font><p></p>
&nbsp;&nbsp;&nbsp;&nbsp;把盏对横枝，尚忆年时个。人不见，愁无那。绕林霜掠袂，嚼蕊香黏唾。清梦断，更随月色禁持我。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
