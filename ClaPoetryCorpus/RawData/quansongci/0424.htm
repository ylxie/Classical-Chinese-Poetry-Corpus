<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;王十朋</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">二郎神</font></font></font></p>
<ul>
&nbsp;&nbsp;&nbsp;&nbsp;深深院。夜雨过，帘栊高卷。正满槛、海棠开欲半。仍朵朵、红深红浅。遥认三千宫女面。匀点点、胭脂未遍。更微带、春醪宿醉，袅娜香肌娇艳。
</font><p></p>
&nbsp;&nbsp;&nbsp;&nbsp;日暖。芳心暗吐，含羞轻颤。笑繁杏夭桃争烂漫。爱容易、出墙临岸。子美当年游蜀苑。又岂是、无心眷恋。都只为、天然体态，难把诗工裁翦。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（酴）</font></span></font></font></p>
<ul>
&nbsp;&nbsp;&nbsp;&nbsp;野态芳姿，枝头占得春长久。怕钩衣袖。不放攀花手。试问东山，花似当时否。还依旧。谪仙去后。风月今谁有。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（咏十八香・异香牡丹）</font></span></font></font></p>
<ul>
&nbsp;&nbsp;&nbsp;&nbsp;庭院深深，异香一片来天上。傲春迟放。百卉皆推让。
</font><p></p>
&nbsp;&nbsp;&nbsp;&nbsp;忆昔西都，姚魏声名旺堪惆怅。醉翁何往。谁与花标榜。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（温香芍药）</font></span></font></font></p>
<ul>
&nbsp;&nbsp;&nbsp;&nbsp;近侍盈盈，向人自笑还无语。牡丹飘雨。开作群芳主。
</font><p></p>
&nbsp;&nbsp;&nbsp;&nbsp;柔美温香，剪染劳天女。青春去。花间歌舞。学个狂韩愈。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（国香兰）</font></span></font></font></p>
<ul>
&nbsp;&nbsp;&nbsp;&nbsp;芳友依依，结根遥向深林外。国香风递。始见殊萧艾。
</font><p></p>
&nbsp;&nbsp;&nbsp;&nbsp;雅操幽姿，不怕无人采，堪纫佩。灵均千载。九畹遗芳在。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（天香桂）</font></span></font></font></p>
<ul>
&nbsp;&nbsp;&nbsp;&nbsp;仙友苍苍，西风吹散天香好。暗飘龙脑。金粟枝头小。
</font><p></p>
&nbsp;&nbsp;&nbsp;&nbsp;谁种丹霄，造化玄功妙。真堪笑。学仙疏谬。有似西河老。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（暗香梅）</font></span></font></font></p>
<ul>
&nbsp;&nbsp;&nbsp;&nbsp;雪径深深，北枝贪睡南枝醒。暗香疏影。孤压群芳顶。
</font><p></p>
&nbsp;&nbsp;&nbsp;&nbsp;玉艳冰姿，妆点园林景。凭阑咏。月明溪静。忆昔林和靖。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（冷香菊）</font></span></font></font></p>
<ul>
&nbsp;&nbsp;&nbsp;&nbsp;霜蕊鲜鲜，野人开径新栽植。冷香佳色。趁得重阳摘。
</font><p></p>
&nbsp;&nbsp;&nbsp;&nbsp;预约比邻，有酒须相觅。东篱侧。为花辞职。古有陶彭泽。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（韵香荼蘼）</font></span></font></font></p>
<ul>
&nbsp;&nbsp;&nbsp;&nbsp;羽盖垂垂，玉英乱簇春光满。韵香清远。暖日烘庭院。
</font><p></p>
&nbsp;&nbsp;&nbsp;&nbsp;露徘碇Γ脸透何郎晕。凝余恨。古人不见。谁与花公论。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（妙香檐卜）</font></span></font></font></p>
<ul>
&nbsp;&nbsp;&nbsp;&nbsp;毗舍遥遥，异香一炷驰名久。妙香稀有。鼻观深参透。
</font><p></p>
&nbsp;&nbsp;&nbsp;&nbsp;问讯东来，知□谁先后。称仙友。十花为偶。近有江西守。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（雪香梨）</font></span></font></font></p>
<ul>
&nbsp;&nbsp;&nbsp;&nbsp;春色融融，东风吹散花千树。雪香飘处。寒食江村暮。
</font><p></p>
&nbsp;&nbsp;&nbsp;&nbsp;左掖看花，多少词人赋。花无语。一枝春雨。惟有香山句。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（细香竹）</font></span></font></font></p>
<ul>
&nbsp;&nbsp;&nbsp;&nbsp;秀色娟娟，最宜雨沐风梳际。径幽香细。草滴青襟袂。
</font><p></p>
&nbsp;&nbsp;&nbsp;&nbsp;一日才无，便觉生尘态。轩窗外。数竿相对。不减王猷爱。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（嘉香海棠）</font></span></font></font></p>
<ul>
&nbsp;&nbsp;&nbsp;&nbsp;丝蕊垂垂，嫣然一笑新妆就。锦亭前后。燕子来时候。
</font><p></p>
&nbsp;&nbsp;&nbsp;&nbsp;谁恨无香，试把花枝嗅。风微透。细熏锦袖。不止嘉州有。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（清香莲）</font></span></font></font></p>
<ul>
&nbsp;&nbsp;&nbsp;&nbsp;十里西湖，淡妆浓抹如西子。藕花簪水。清净香无比。
</font><p></p>
&nbsp;&nbsp;&nbsp;&nbsp;记得曾游，短棹红云里。聊相拟。一盆池水。十里西湖似。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（艳香茉莉）</font></span></font></font></p>
<ul>
&nbsp;&nbsp;&nbsp;&nbsp;畏日炎炎，梵香一炷薰亭院。鼻根充满。好利心殊浅。
</font><p></p>
&nbsp;&nbsp;&nbsp;&nbsp;贝叶书名，名义谁能辨。西风远。胜鬟不见。喜见琼花面。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（南香含笑）</font></span></font></font></p>
<ul>
&nbsp;&nbsp;&nbsp;&nbsp;南国名花，向人无语长含笑。缘香囊小。不肯全开了。
</font><p></p>
&nbsp;&nbsp;&nbsp;&nbsp;花笑何人，鹤相诗词好。须知道。一经品藻。又压前诗倒。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（奇香蜡梅）</font></span></font></font></p>
<ul>
&nbsp;&nbsp;&nbsp;&nbsp;蜡换梅姿，天然香韵初非俗。蝶驰蜂逐。蜜在花梢熟。
</font><p></p>
&nbsp;&nbsp;&nbsp;&nbsp;岩壑深藏，几载甘幽独。因坡谷。一标题目。高价掀兰菊。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（寒香水仙）</font></span></font></font></p>
<ul>
&nbsp;&nbsp;&nbsp;&nbsp;清夜沉沉，携来深院柔枝小。俪兰开巧。雪里乘风袅。
</font><p></p>
&nbsp;&nbsp;&nbsp;&nbsp;温室寒祛，旖旎仙姿早。看成好。花仙欢笑。不管年华老。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（素香丁香）</font></span></font></font></p>
<ul>
&nbsp;&nbsp;&nbsp;&nbsp;落木萧萧，琉璃叶下琼葩吐。素香柔树。雅称幽人趣。
</font><p></p>
&nbsp;&nbsp;&nbsp;&nbsp;无意争先，梅蕊休相妒。含春雨。结愁千绪。似忆江南主。
</font><p></p>
</ul><p></p>
<p align="center"><font face="黑体" size="3" color="#000080">点绛唇</font><span><font size="2" color="#FF00FF">（瑞香）</font></span></font></font></p>
<ul>
&nbsp;&nbsp;&nbsp;&nbsp;阑槛阴沉，紫云呈端馀寒凛。卷帘欹枕。香逼幽人寝。
</font><p></p>
&nbsp;&nbsp;&nbsp;&nbsp;入梦何年，庐阜闻名稔。风流甚。阿谁题品。唤作熏龙锦。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
