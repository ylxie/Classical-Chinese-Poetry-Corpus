<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;吴&nbsp;泳</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（游西湖和李微之校勘）</font></span></font></font></p>
<ul>
&nbsp;&nbsp;&nbsp;&nbsp;一片湖光净。被游人、撑船刺破，宝菱花镜。和靖不来东坡去，欠了骚人逸韵。但翠葆、玉钗横鬓。碧藕花中人家住，恨幽香、可爱不可近，沙鹭起，晚风进。
</font><p></p>
&nbsp;&nbsp;&nbsp;&nbsp;功名得手真奇隽。黯离怀、长堤翠柳，系愁难尽。世上浮荣一时好，人品百年论定。且牢守、文章密印。秘馆词人能度曲，更不消、檀板标苏姓。凌浩渺，纳光景。
</font><p></p>
</ul><p></p>
<p align="center"><font face="黑体" size="3" color="#000080">满江红</font><span><font size="2" color="#FF00FF">（再游西湖和李微之）</font></span></font></font></p>
<ul>
&nbsp;&nbsp;&nbsp;&nbsp;风约湖船，微摆撼、水光山色。纵夹岸、秋芳冷淡，亦随风拆。荷芰尚堪骚客制，兰苕犹许诗人摘。最关情、疏雨画桥西，宜探索。
</font><p></p>
&nbsp;&nbsp;&nbsp;&nbsp;蓬岛上，神仙宅。苍玉佩，青城客。把从前文字，委诸河伯。涵浸胸中今古藏，编排掌上乾坤策。却仍携、新草阜陵书，归山泽。
</font><p></p>
</ul><p></p>
<p align="center"><font face="黑体" size="3" color="#000080">洞庭春色</font><span><font size="2" color="#FF00FF">（元夕）</font></span></font></font></p>
<ul>
&nbsp;&nbsp;&nbsp;&nbsp;金柝声中，铁衣影里，仍旧上元。况银花鬓，看承春色，蜡珠照坐，暖热丰年。宝月分明无缺玷，须洗尽黄云别看天。无限意，且平开莲浦，小作桃源。
</font><p></p>
&nbsp;&nbsp;&nbsp;&nbsp;灯花夜来有喜，捷书便驰至军前。响乐棚高处，何妨颂圣，枢体筵侧傍，仍与中贤。不会山人行乐意，道刚把风花作事枧。言不尽，倩梅吹汉曲，莺答虞弦。|<古乐府汉横吹曲有梅花落。韦巨源圣寿无疆辞云：莺歌答辞弦。>|
</font><p></p>
</ul><p></p>
<p align="center"><font face="黑体" size="3" color="#000080">洞庭春色</font><span><font size="2" color="#FF00FF">（三神泉元夕）</font></span></font></font></p>
<ul>
&nbsp;&nbsp;&nbsp;&nbsp;兰切膏凝，柳沟燧落，光景乍新。正石坛人静，风清绮陌，朱筵灯闹，雨压香尘。不似潘郎花作县，且管勾江山当主人。看承处，有帘犀透月，蜡凤烧云。
</font><p></p>
&nbsp;&nbsp;&nbsp;&nbsp;裴回五花泉上，问谁解攻打愁城。算人生行乐，不须富贵，官居游适，必就高明。山寺归来簪花笑，笑老去犹能强作春。无限事，愿长开醉眼，饱看升平。
</font><p></p>
</ul><p></p>
<p align="center"><font face="黑体" size="3" color="#000080">菩萨蛮</font></font></font></p>
<ul>
&nbsp;&nbsp;&nbsp;&nbsp;莺花旧恨凭谁雪。也须管句灯时节。黄已上眉峰。小槽初滴红。
</font><p></p>
&nbsp;&nbsp;&nbsp;&nbsp;好天佳月夕。结飞霞客。醒恐不如酲。何妨独屡更。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
