<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;赵以夫</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">万年欢</font><span><font size="2" color="#FF00FF">（庆元圣节）</font></span></font></font></p>
<ul>
&nbsp;&nbsp;&nbsp;&nbsp;凤历开新，正微和乍转，丽景初晓。五荚q舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。绛节霓旌缥缈。望珠星灿烂，紫微深窈。琬液香浮，露湿蟠桃犹小。叠叠仙韶九奏，知春到、人间多少。蓬莱外，若木扶疏，万年枝上长好。
</font><p></p>
</ul><p></p>
<p align="center"><font face="黑体" size="3" color="#000080">大T</font><span><font size="2" color="#FF00FF">（牡丹）</font></span></font></font></p>
<ul>
&nbsp;&nbsp;&nbsp;&nbsp;正绿阴浓，莺声懒，庭院寒轻烟薄。天然花富贵，逞夭红殷紫，叠葩重萼。醉艳酣春，妍姿怕叮翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。
</font><p></p>
&nbsp;&nbsp;&nbsp;&nbsp;朝来风雨恶。怕＿＿、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无著。长笛何处，一笑江头高阁。极目水云漠漠。
</font><p></p>
</ul><p></p>
<p align="center"><font face="黑体" size="3" color="#000080">孤鸾</font><span><font size="2" color="#FF00FF">（梅）</font></span></font></font></p>
<ul>
&nbsp;&nbsp;&nbsp;&nbsp;江南春早。问江上寒梅，占春多少。自照疏星冷，只许春风到。幽香不知甚处，但迢迢、满汀烟草。回首谁家竹外，有一枝斜好。记当年、曾共花前笑。念玉雪襟期，有谁知道。唤起罗浮梦，正参横月小。凄凉更吹塞管，漫相思、鬓华惊老。待觅西湖半曲，对霜天清晓。
</font><p></p>
</ul><p></p>
<p align="center"><font face="黑体" size="3" color="#000080">金盏子</font><span><font size="2" color="#FF00FF">（水仙）</font></span></font></font></p>
<ul>
&nbsp;&nbsp;&nbsp;&nbsp;得水能仙，似汉皋遗，碧波涵月。蓝玉暖生烟，称缟袂黄冠，素姿芳洁。亭亭独立风前，照冰壶澄彻。当时事，琴心妙处谁传，顿成愁绝。
</font><p></p>
&nbsp;&nbsp;&nbsp;&nbsp;六出自天然，更一味清香浑胜雪。西湖秋菊寒泉，似坡老风流，至今人说。殷勤折伴梅边，听玉龙吹裂。丁宁道，百年兄弟，相看晚节。
</font><p></p>
</ul><p></p>
<p align="center"><font face="黑体" size="3" color="#000080">天香</font><span><font size="2" color="#FF00FF">（牡丹）</font></span></font></font></p>
<ul>
&nbsp;&nbsp;&nbsp;&nbsp;蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。
</font><p></p>
&nbsp;&nbsp;&nbsp;&nbsp;花神为谁著意。把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。
</font><p></p>
</ul><p></p>
<p align="center"><font face="黑体" size="3" color="#000080">探春慢</font><span><font size="2" color="#FF00FF">（立春）</font></span></font></font></p>
<ul>
&nbsp;&nbsp;&nbsp;&nbsp;南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沈醉樽前，这些风景无价。
</font><p></p>
&nbsp;&nbsp;&nbsp;&nbsp;长记年年此日，迎著个牛儿，彩鞭羞打。＿＿金幡，星星华发，得似家山闲暇。都把心期事，待问讯、柳边花下。箫鼓声中，温存小楼深夜。
</font><p></p>
</ul><p></p>
<p align="center"><font face="黑体" size="3" color="#000080">探春慢</font><span><font size="2" color="#FF00FF">（四明除夜）</font></span></font></font></p>
<ul>
&nbsp;&nbsp;&nbsp;&nbsp;屑璐飘寒，镂金献巧，妆成水晶亭榭。飞絮悠扬，散花零乱，绝胜翠娇红冶。粉艳嘻嘻道，尽飞上、使君须也。多情莫笑衰翁，旧时梁苑声价。
</font><p></p>
&nbsp;&nbsp;&nbsp;&nbsp;窗外小梅羞涩，倩羯鼓尊前，慢敲轻打。鲸海停波，鹤谯宾月，赢得残年清暇。心事知谁会，但梦绕、越王城下。白玉青丝，且同醉吟春夜。
</font><p></p>
</ul><p></p>
<p align="center"><font face="黑体" size="3" color="#000080">探春慢</font><span><font size="2" color="#FF00FF">（四明次黄玉泉）</font></span></font></font></p>
<ul>
&nbsp;&nbsp;&nbsp;&nbsp;宝胜宾春，华灯照夜，穷冬浑然如客。炉焰麟红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。
</font><p></p>
&nbsp;&nbsp;&nbsp;&nbsp;懊恨东群无准，甚朝做重阴，暮还晴色。唤燕呼莺，雕花镂叶，机巧可曾休得。静里无穷意，漫看尽、纷纷红白。且听新腔，红牙玉纤低拍。
</font><p></p>
</ul><p></p>
<p align="center"><font face="黑体" size="3" color="#000080">龙山会</font><span><font size="2" color="#FF00FF">（南丰登高）</font></span></font></font></p>
<ul>
&nbsp;&nbsp;&nbsp;&nbsp;重整登高屐。君玉峰头，万里秋无极。远山青欲滴。新雁过、缥缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。
</font><p></p>
&nbsp;&nbsp;&nbsp;&nbsp;风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舄。但回首、东篱久负，有谁知得。
</font><p></p>
</ul><p></p>
<p align="center"><font face="黑体" size="3" color="#000080">龙山会</font></font></font></p>
<ul>
&nbsp;&nbsp;&nbsp;&nbsp;今年陪元戎游升山，诘朝始克修故事，则向之龙蛇满壁者，易以山水矣。拍阑一笑。游兄、几叟分韵得苦字，为赋商调龙山会\\
</font><p></p>
&nbsp;&nbsp;&nbsp;&nbsp;九日无风雨。一笑凭高，浩气横秋宇。群峰青可数。寒城小、一水萦洄如缕。西北最关情，漫遥指、东徐南楚。黯销魂，斜阳冉冉，雁声悲苦。
</font><p></p>
&nbsp;&nbsp;&nbsp;&nbsp;今朝黄菊依然，重上南楼，草草成欢聚。诗朋休浪赋。旧题处、俯仰已随尘土。莫放酒行疏，清漏短、凉蟾当午。也全胜、白衣未至，独醒凝伫。
</font><p></p>
</ul><p></p>
<p align="center"><font face="黑体" size="3" color="#000080">龙山会</font><span><font size="2" color="#FF00FF">（四明重阳泛舟月湖）</font></span></font></font></p>
<ul>
&nbsp;&nbsp;&nbsp;&nbsp;佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削、千峰寒瘦。留连久，秋容似洗，月华如昼。
</font><p></p>
&nbsp;&nbsp;&nbsp;&nbsp;回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。
</font><p></p>
</ul><p></p>
<p align="center"><font face="黑体" size="3" color="#000080">芙蓉月</font></font></font></p>
<ul>
&nbsp;&nbsp;&nbsp;&nbsp;黄叶舞碧空，临水处、照眼红苞齐吐。柔情媚态，伫立西风如诉。遥想仙家城阙，十万绿衣童女。云缥缈，玉娉婷，隐隐彩鸾飞舞。
</font><p></p>
&nbsp;&nbsp;&nbsp;&nbsp;樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。空相顾。残月淡，酒阑时、满城钟鼓。
</font><p></p>
</ul><p></p>
<p align="center"><font face="黑体" size="3" color="#000080">夜飞鹊</font><span><font size="2" color="#FF00FF">（七夕和方时父韵）</font></span></font></font></p>
<ul>
&nbsp;&nbsp;&nbsp;&nbsp;微云拂斜月，万籁声沈。凉露暗坠桐阴。蛾眉乞得天孙巧，＿＿楼上穿针。佳期鹊相误，到年时此夕，欢浅愁深。人间儿女，说风流、直到如今。
</font><p></p>
&nbsp;&nbsp;&nbsp;&nbsp;河汉几曾风浪，因景物牵情，自是人心。长记秋庭往事，钿花翦翠，钗股分金。道人无著，正萧然、竹枕＿衾。梦回时，天淡星稀，闲弄一曲瑶琴。
</font><p></p>
</ul><p></p>
<p align="center"><font face="黑体" size="3" color="#000080">愁蕊香</font><span><font size="2" color="#FF00FF">（木樨）</font></span></font></font></p>
<ul>
&nbsp;&nbsp;&nbsp;&nbsp;一夜金风，吹成万粟，枝头点点明黄。扶疏月殿影，雅澹道家装。阿谁倩、天女散浓香。十分熏透霓裳。徘徊处，玉绳低转，人静天凉。
</font><p></p>
&nbsp;&nbsp;&nbsp;&nbsp;底事小山幽咏，浑未识清妍，空自情伤。忆佳人、执手诉离湘。招蟾魄、和酒吸秋光。碧云日暮何妨。惆怅久，瑶琴微弄，一曲清商。
</font><p></p>
</ul><p></p>
<p align="center"><font face="黑体" size="3" color="#000080">角招</font></font></font></p>
<ul>
&nbsp;&nbsp;&nbsp;&nbsp;梅花，皆角声也\\
</font><p></p>
&nbsp;&nbsp;&nbsp;&nbsp;晓风薄。苔枝上、翦成万点冰萼。暗香无处著。立马断魂，晴雪篱落。横溪略＿。恨寄驿、音书辽邈。梦绕扬州东阁。风流旧日何郎，想依然林壑。
</font><p></p>
&nbsp;&nbsp;&nbsp;&nbsp;离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。徙倚阑干寂寞。尽分付，许多愁，城头角。
</font><p></p>
</ul><p></p>
<p align="center"><font face="黑体" size="3" color="#000080">徵招</font><span><font size="2" color="#FF00FF">（雪）</font></span></font></font></p>
<ul>
&nbsp;&nbsp;&nbsp;&nbsp;玉壶冻裂琅\折，VV逼人衣袂。暖絮张空飞，失前山横翠。欲低还又起。似妆点、满园春意。记忆当时，剡中情味，一溪云水。
</font><p></p>
&nbsp;&nbsp;&nbsp;&nbsp;天际。绝行人，高吟处，依稀灞桥邻里。更翦翦梅花，落云阶月地。化工真解事。强勾引、老来诗思。楚天暮，驿使不来，怅曲阑独倚。
</font><p></p>
</ul><p></p>
<p align="center"><font face="黑体" size="3" color="#000080">扬州慢</font></font></font></p>
<ul>
&nbsp;&nbsp;&nbsp;&nbsp;花大而瓣厚，其色淡黄，聚八仙花小而瓣薄，其色微青，不同者一也。琼花叶柔而莹泽，聚八仙叶粗而有芒，不同者二也。琼花蕊与花平，不结子而香，聚八仙蕊低于花，结子而不香，不同者三也。友人折赠数枝，云移根自鄱阳之洪氏。赋而感之，其调曰扬州慢。\\
</font><p></p>
&nbsp;&nbsp;&nbsp;&nbsp;十里春风，二分明月，蕊仙飞下琼楼。看冰花翦翦，拥碎玉成球。想长日、云阶伫立，太真肌骨，飞燕风流。敛群芳、清丽精神，都付扬州。
</font><p></p>
&nbsp;&nbsp;&nbsp;&nbsp;雨窗数朵，梦惊回、天际香浮。似阆苑花神，怜人冷落，骑鹤来游。为问竹西风景，长空淡、烟水悠悠。又黄昏羌管，孤城吹起新愁。
</font><p></p>
</ul><p></p>
<p align="center"><font face="黑体" size="3" color="#000080">扬州慢</font></font></font></p>
<ul>
&nbsp;&nbsp;&nbsp;&nbsp;为二花著语\\
</font><p></p>
&nbsp;&nbsp;&nbsp;&nbsp;梁苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解江流。似天涯、邂逅相逢，低问东州。
</font><p></p>
&nbsp;&nbsp;&nbsp;&nbsp;为花更醉，细＿香、酒面酥浮。记桥月同看，帘风共笑，仙枕曾游。无奈乍晴还雨，江天暮、飞絮悠悠。莫先教偷取，春归满地清愁。
</font><p></p>
</ul><p></p>
<p align="center"><font face="黑体" size="3" color="#000080">惜黄花</font><span><font size="2" color="#FF00FF">（菊）</font></span></font></font></p>
<ul>
&nbsp;&nbsp;&nbsp;&nbsp;众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇晒。向霜夜。冷笑暖春，桃李夭冶。
</font><p></p>
&nbsp;&nbsp;&nbsp;&nbsp;襟期问与谁同，记往昔、独自徘徊篱下。采采盈把。此时一段风流，赖得白衣陶写。而今为米负初心，且细摘、轻浮三雅。沈醉也。梦落故园茅舍。
</font><p></p>
</ul><p></p>
<p align="center"><font face="黑体" size="3" color="#000080">忆旧游慢</font><span><font size="2" color="#FF00FF">（荷花，泛东湖用方时父韵）</font></span></font></font></p>
<ul>
&nbsp;&nbsp;&nbsp;&nbsp;爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。
</font><p></p>
&nbsp;&nbsp;&nbsp;&nbsp;聘婷。黯无语。想怨女三千，长日宫庭。六六阑干曲，有玉儿才貌，谁与看承。柔情一点无奈，频付酒杯行。到夜静人归，凉蟾自照鸥鹭汀。
</font><p></p>
</ul><p></p>
<p align="center"><font face="黑体" size="3" color="#000080">忆旧游慢</font></font></font></p>
<ul>
&nbsp;&nbsp;&nbsp;&nbsp;望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。
</font><p></p>
&nbsp;&nbsp;&nbsp;&nbsp;亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。
</font><p></p>
</ul><p></p>
<p align="center"><font face="黑体" size="3" color="#000080">解语花</font><span><font size="2" color="#FF00FF">（东湖赋莲后五日，双苞呈瑞。昌化史君持以见遗，因用时父韵）</font></span></font></font></p>
<ul>
&nbsp;&nbsp;&nbsp;&nbsp;红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。
</font><p></p>
&nbsp;&nbsp;&nbsp;&nbsp;拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。
</font><p></p>
</ul><p></p>
<p align="center"><font face="黑体" size="3" color="#000080">烛影摇红</font></font></font></p>
<ul>
&nbsp;&nbsp;&nbsp;&nbsp;乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。
</font><p></p>
&nbsp;&nbsp;&nbsp;&nbsp;万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。
</font><p></p>
</ul><p></p>
<p align="center"><font face="黑体" size="3" color="#000080">薄媚摘遍</font><span><font size="2" color="#FF00FF">（重九登九仙山和张＿＿韵）</font></span></font></font></p>
<ul>
&nbsp;&nbsp;&nbsp;&nbsp;桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚道为田园。独醒何为，持杯自劝。未能免。
</font><p></p>
&nbsp;&nbsp;&nbsp;&nbsp;休把茱萸吟玩。但管年年健。千古事、几凭阑。吾生早、九十强半。欢娱终日，富贵何时，一笑醉乡宽。倒载归来，回廊月满。
</font><p></p>
</ul><p></p>
<p align="center"><font face="黑体" size="3" color="#000080">沁园春</font><span><font size="2" color="#FF00FF">（次刘后村）</font></span></font></font></p>
<ul>
&nbsp;&nbsp;&nbsp;&nbsp;秋入书帏，漏箭初长，熏炉未灰。向酒边陶写，韩情杜思，案头料理，汉蠹秦煨。天有高情，世无慧眼，刚道先生是不斋。人都笑，这当行铺席，又不成开。
</font><p></p>
&nbsp;&nbsp;&nbsp;&nbsp;忘怀。物外徘徊。与鸥鹭同盟两莫猜。似琉璃匣里，光涵牛斗，凤皇台上，声挟风雷。宝汞一钱，冰衔三字，浮利浮名安在哉。太平也，要泥金镂玉，除是公来。
</font><p></p>
</ul><p></p>
<p align="center"><font face="黑体" size="3" color="#000080">沁园春</font><span><font size="2" color="#FF00FF">（自鄞归赋）</font></span></font></font></p>
<ul>
&nbsp;&nbsp;&nbsp;&nbsp;客问吾年，吾将老矣，今五十三。似北海先生，过之又过，善财童子，参到无参。官路太行，世情沧海，何止嵇康七不堪。归来也，是休官令尹，有发瞿昙。
</font><p></p>
&nbsp;&nbsp;&nbsp;&nbsp;千岩。秀色如蓝。新著个楼儿恰对南。看浮云自在，百般态度，长江无际，一碧虚涵。荔子江珧，莼羹鲈，一曲春风酒半酣。凭阑处，正空流皓月，光满寒潭。
</font><p></p>
</ul><p></p>
<p align="center"><font face="黑体" size="3" color="#000080">沁园春</font><span><font size="2" color="#FF00FF">（次方时父）</font></span></font></font></p>
<ul>
&nbsp;&nbsp;&nbsp;&nbsp;自笑生来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。
</font><p></p>
&nbsp;&nbsp;&nbsp;&nbsp;纷纷纡紫拖蓝。送水北山人又水南。喜支离得佚，散材可寿，一丘自足，万象中涵。脍炙功名，膏肓富贵，举世黄粱梦正酣。知谁健，且茹芝商岭，饮菊胡潭。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（四明送上官尉归吴）</font></span></font></font></p>
<ul>
&nbsp;&nbsp;&nbsp;&nbsp;满酌蓬莱酒。最苦是、中年作恶，送人时候。一夜朔风吹石裂，惊得梅花也瘦，更衣袂、严霜寒透。卷起潮头无丈尺，甚扁舟、拍上三江口。明月冷，载归否。
</font><p></p>
&nbsp;&nbsp;&nbsp;&nbsp;分携欲折无垂柳。但层楼徙倚，两眉空皱。海阔天高无处问，万事不堪回首。况目断、孤鸿去后。玉样松鲈今正美，想子真、微笑还招手。且为我，饮三斗。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（次刘后村）</font></span></font></font></p>
<ul>
&nbsp;&nbsp;&nbsp;&nbsp;葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。
</font><p></p>
&nbsp;&nbsp;&nbsp;&nbsp;少时声价倾梁苑。到中年、也曾落魄，雾收云卷。待入汉庭金马去，洒笔长江衮衮。好留取、才名久远。过眼荣华俱尘土，听关睢、盈耳离骚婉。歌不足，为嗟叹。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（送郑怡山归里）</font></span></font></font></p>
<ul>
&nbsp;&nbsp;&nbsp;&nbsp;载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万顷琉璃浑镜净，陡风波、汹汹鱼龙舞。谈笑里，遽如许。
</font><p></p>
&nbsp;&nbsp;&nbsp;&nbsp;流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font></font></font></p>
<ul>
&nbsp;&nbsp;&nbsp;&nbsp;嘉禾，歌颂多矣，此独创见，小词纪之\\
</font><p></p>
&nbsp;&nbsp;&nbsp;&nbsp;草色庭前绿。掩重门、国香伴我，画帘幽独。无奈薰风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。
</font><p></p>
&nbsp;&nbsp;&nbsp;&nbsp;冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一樽＿＿。学得汉宫娇姊妹，便承恩、贮向黄金屋。终不似，在空谷。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（夜来月色可人，兰香满室，再用前调）</font></span></font></font></p>
<ul>
&nbsp;&nbsp;&nbsp;&nbsp;碾破长空绿。看银蟾、一轮似水，照人清独。缥缈风摇环碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。
</font><p></p>
&nbsp;&nbsp;&nbsp;&nbsp;楚江万顷疏汤沐。想佳人、依然携手，碧云修竹。葱茜玲珑方寸许，清过千重夏木。速就我、同倾湘＿。追忆兰亭当日事，尽凄凉、也胜卢仝屋。应不到，羡金谷。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（次孙花翁乙酉）</font></span></font></font></p>
<ul>
&nbsp;&nbsp;&nbsp;&nbsp;春事浑如客。趁新晴、花骢骄俊，＿衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。
</font><p></p>
&nbsp;&nbsp;&nbsp;&nbsp;疏帘画舫梅妆白。看斜肠、波心镜面，照伊颜色。缥缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。
</font><p></p>
</ul><p></p>
<p align="center"><font face="黑体" size="3" color="#000080">汉宫春</font><span><font size="2" color="#FF00FF">（次方时父元夕见寄）</font></span></font></font></p>
<ul>
&nbsp;&nbsp;&nbsp;&nbsp;投老归来，记踏青堤上，三度逢君。寒窗冷淡活计，明月空尊。红红白白，又一番、春色撩人。谁信道，闲中天地，园林几见成尘。
</font><p></p>
&nbsp;&nbsp;&nbsp;&nbsp;今夕偶无风雨，便满城箫鼓，来往纷纷。鳌山宝灯照夜，罗绮千门。珠帘尽卷，看聘婷、水上行云。应自笑，周郎少日，风流羽扇纶巾。
</font><p></p>
</ul><p></p>
<p align="center"><font face="黑体" size="3" color="#000080">暗香</font><span><font size="2" color="#FF00FF">（为毅斋知院赋）</font></span></font></font></p>
<ul>
&nbsp;&nbsp;&nbsp;&nbsp;冰花炯炯。记那回占断，春风鳌顶。独抱寒香，得意西湖酒初醒。为问玉堂富贵，争得似、山中深靓。向岁晚，竹翠松苍，闲伴一枝冷。
</font><p></p>
&nbsp;&nbsp;&nbsp;&nbsp;南浦，水万顷。想月湿断矶，云弄疏影。粉英落尽。孤鹤长鸣夜方永。将见青青似豆，又迤逦、传黄风景。听报道、催去也，再调玉鼎。
</font><p></p>
</ul><p></p>
<p align="center"><font face="黑体" size="3" color="#000080">疏影</font><span><font size="2" color="#FF00FF">（为意一侍郎赋）</font></span></font></font></p>
<ul>
&nbsp;&nbsp;&nbsp;&nbsp;晴空漠漠。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶琼裾，荐与翠尊冰勺。
</font><p></p>
&nbsp;&nbsp;&nbsp;&nbsp;闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。
</font><p></p>
</ul><p></p>
<p align="center"><font face="黑体" size="3" color="#000080">尾犯</font><span><font size="2" color="#FF00FF">（重九和刘随如）</font></span></font></font></p>
<ul>
&nbsp;&nbsp;&nbsp;&nbsp;长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。
</font><p></p>
&nbsp;&nbsp;&nbsp;&nbsp;黄花长好在，一俯仰、节物惊换。紫蟹青橙，觅东篱幽伴。感今古、风凄霜冷，想关河、烟昏月淡。举杯相属，殷勤更把茱萸看。
</font><p></p>
</ul><p></p>
<p align="center"><font face="黑体" size="3" color="#000080">燕春台</font><span><font size="2" color="#FF00FF">（送徐意一）</font></span></font></font></p>
<ul>
&nbsp;&nbsp;&nbsp;&nbsp;绣地残英，画空飞絮，东风又送春归。雨足郊＿，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。
</font><p></p>
&nbsp;&nbsp;&nbsp;&nbsp;锦帆开晓，彩仗迎熏，峰回路转，月淡天低。红云影里，群仙报道班齐。九奏箫韶，算人间、无此埙篪。步新堤。金鼎调羹也，梅子黄时。
</font><p></p>
</ul><p></p>
<p align="center"><font face="黑体" size="3" color="#000080">燕春台</font><span><font size="2" color="#FF00FF">（送郑毅斋入观）</font></span></font></font></p>
<ul>
&nbsp;&nbsp;&nbsp;&nbsp;锦里春回，玉墀天近，东风稳送雕鞯。祖帐移来，光流万斛金莲。十分香月娟娟。照人间、一点魁躔。此时新事，飞来双凤，催上甘泉。
</font><p></p>
&nbsp;&nbsp;&nbsp;&nbsp;寻思京洛，少日芳游，柳遥禁雪，花淡宫烟。鳌山涌翠，通宵脆管繁弦。再见升平，想红云、缥缈群仙。看明年。金殿传柑宴，衮绣貂蝉。
</font><p></p>
</ul><p></p>
<p align="center"><font face="黑体" size="3" color="#000080">玉烛新</font><span><font size="2" color="#FF00FF">（和方时父，并怀孙季蕃）</font></span></font></font></p>
<ul>
&nbsp;&nbsp;&nbsp;&nbsp;寒宽一雁落。正万里相思，被渠惊觉。春风字字吹香雪，唤起西湖盟约。当时醉处，仿佛记、青楼珠箔。
</font><p></p>
&nbsp;&nbsp;&nbsp;&nbsp;又不是、南国花迟，徘徊酒边慵酌。家山月色依然，想竹外横枝，玉明冰薄。而今话昨。空对景、怅望美人天角。清尊淡薄。便翠羽、殷勤难托。休品入、三叠琴心，教人瘦却。
</font><p></p>
</ul><p></p>
<p align="center"><font face="黑体" size="3" color="#000080">念奴娇</font><span><font size="2" color="#FF00FF">（寒食次卢野涉，并怀孙季蕃）</font></span></font></font></p>
<ul>
&nbsp;&nbsp;&nbsp;&nbsp;重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千亿。百花过了。游蜂将次成蜜。
</font><p></p>
&nbsp;&nbsp;&nbsp;&nbsp;追思共醉西湖，诗朋余几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。
</font><p></p>
</ul><p></p>
<p align="center"><font face="黑体" size="3" color="#000080">念奴娇</font><span><font size="2" color="#FF00FF">（次朱制参送其行）</font></span></font></font></p>
<ul>
&nbsp;&nbsp;&nbsp;&nbsp;尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。
</font><p></p>
&nbsp;&nbsp;&nbsp;&nbsp;目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。
</font><p></p>
</ul><p></p>
<p align="center"><font face="黑体" size="3" color="#000080">念奴娇</font></font></font></p>
<ul>
&nbsp;&nbsp;&nbsp;&nbsp;梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。
</font><p></p>
&nbsp;&nbsp;&nbsp;&nbsp;闻道管领多才，清词好句，泥落空梁燕。好唤蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。
</font><p></p>
</ul><p></p>
<p align="center"><font face="黑体" size="3" color="#000080">风流子</font><span><font size="2" color="#FF00FF">（中秋群贤集于蜗舍，值雨作，和刘随如）</font></span></font></font></p>
<ul>
&nbsp;&nbsp;&nbsp;&nbsp;忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍。清兴谁同。
</font><p></p>
&nbsp;&nbsp;&nbsp;&nbsp;今宵欢娱地，千钧笔、模写拟付良工。无奈云沈顾兔，雨挂痴龙。误骚客宿吟，杯仙梦醉，负他佳节，戏我衰翁。华竟孤光长在，后夜重逢。
</font><p></p>
</ul><p></p>
<p align="center"><font face="黑体" size="3" color="#000080">二郎神</font><span><font size="2" color="#FF00FF">（次方时父送春）</font></span></font></font></p>
<ul>
&nbsp;&nbsp;&nbsp;&nbsp;一江渌净，算阅尽、燕鸿来去。便系日绳长，修蟾斧妙，教驻韶毕未许。白白红红多多态，问底事、东皇无语。但碧草淡烟，落花流水，不堪回伫。
</font><p></p>
&nbsp;&nbsp;&nbsp;&nbsp;晴雨。陡寒乍热，清阴庭户。任诗卷抛荒，棋枰休务，寂寞风帘舞絮。我酌君斟，我词君唱，谁似卿卿箫史。拼酩酊，断送春归，恰好听鸠呼妇。
</font><p></p>
</ul><p></p>
<p align="center"><font face="黑体" size="3" color="#000080">二郎神</font><span><font size="2" color="#FF00FF">（次陈唯道）</font></span></font></font></p>
<ul>
&nbsp;&nbsp;&nbsp;&nbsp;野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、旭鸦栖暝。知月下莺黄，云边蛾绿，为谁低整。
</font><p></p>
&nbsp;&nbsp;&nbsp;&nbsp;曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟迥。
</font><p></p>
</ul><p></p>
<p align="center"><font face="黑体" size="3" color="#000080">木兰花慢</font><span><font size="2" color="#FF00FF">（漳州元夕）</font></span></font></font></p>
<ul>
&nbsp;&nbsp;&nbsp;&nbsp;玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。
</font><p></p>
&nbsp;&nbsp;&nbsp;&nbsp;风流，秀色明眸。金莲步、度轻柔。任往来燕席，香风引舞，清管随讴。何曾见痴太守，已登车、去也又迟留。人似多情皓月，十分照我当楼。
</font><p></p>
</ul><p></p>
<p align="center"><font face="黑体" size="3" color="#000080">满江红</font><span><font size="2" color="#FF00FF">（牡丹和梁质夫）</font></span></font></font></p>
<ul>
&nbsp;&nbsp;&nbsp;&nbsp;倾国精神，娇无力、亭亭向谁。还知否，羞沈月姊，妒杀风姨。满地胭脂春欲老，平池翡翠水新肥。只花王、富贵占韶光，真绝奇。
</font><p></p>
&nbsp;&nbsp;&nbsp;&nbsp;香暗动，人未知。翻玉拍，度金衣。任轻红殷紫，对景偏宜。闻道洛阳夸此地，因思京国太平时。向沈香亭北按新词，乘醉归。
</font><p></p>
</ul><p></p>
<p align="center"><font face="黑体" size="3" color="#000080">摸鱼儿</font><span><font size="2" color="#FF00FF">（荷花归耕堂用时父韵）</font></span></font></font></p>
<ul>
&nbsp;&nbsp;&nbsp;&nbsp;古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧＿满注，共作醉乡客。
</font><p></p>
&nbsp;&nbsp;&nbsp;&nbsp;长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风棂水馆，冷浸五更月。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（次周月船）</font></span></font></font></p>
<ul>
&nbsp;&nbsp;&nbsp;&nbsp;塞楼吹断梅花，晓风瑟瑟添＿咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋、酹江月。
</font><p></p>
&nbsp;&nbsp;&nbsp;&nbsp;休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽懵腾，深入无何，管甚须鬓成雪。
</font><p></p>
</ul><p></p>
<p align="center"><font face="黑体" size="3" color="#000080">水龙吟</font><span><font size="2" color="#FF00FF">（次李起翁中秋）</font></span></font></font></p>
<ul>
&nbsp;&nbsp;&nbsp;&nbsp;谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。
</font><p></p>
&nbsp;&nbsp;&nbsp;&nbsp;只有桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫缥缈，佩环声碎。唤谪仙起舞，古今同梦，不知何世。
</font><p></p>
</ul><p></p>
<p align="center"><font face="黑体" size="3" color="#000080">水调歌</font><span><font size="2" color="#FF00FF">（次方时父癸卯五月四日）</font></span></font></font></p>
<ul>
&nbsp;&nbsp;&nbsp;&nbsp;竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。
</font><p></p>
&nbsp;&nbsp;&nbsp;&nbsp;活千年，封万户，等虚舟。渺然身世，烟水浩荡一沙鸥。听得长淮风景，唤起离骚往恨，杜若满汀洲。相对老榕下，五月已先秋。
</font><p></p>
</ul><p></p>
<p align="center"><font face="黑体" size="3" color="#000080">双瑞莲</font></font></font></p>
<ul>
&nbsp;&nbsp;&nbsp;&nbsp;千机云锦里。看并蒂新房，骈头芳蕊。清标艳态，两两翠裳霞袂。似是商量心事。倚绿盖、无言相对。天蘸水。彩舟过处，鸳鸯惊起。
</font><p></p>
&nbsp;&nbsp;&nbsp;&nbsp;缥缈漾影摇香，想刘阮风流，双仙姝丽。闲情不断，犹恋人间欢会。莫待西风吹老，荐玉醴、碧筒拼醉。清露底。明月一襟归思。
</font><p></p>
</ul><p></p>
<p align="center"><font face="黑体" size="3" color="#000080">桂枝香</font><span><font size="2" color="#FF00FF">（四明鄞江楼九日）</font></span></font></font></p>
<ul>
&nbsp;&nbsp;&nbsp;&nbsp;水天一色。正四野秋高，千古愁极。多少黄花密意，付他欢伯。楼前马戏星球过，又依稀、东徐陈迹。一时豪俊，风流济济，酒朋诗敌。
</font><p></p>
&nbsp;&nbsp;&nbsp;&nbsp;画不就、江东暮碧。想阅尽千帆，来往潮汐。烟草萋迷，此际为谁心恻。引杯抚剑凭高处，黯消魂、目断天北。至今人笑，新亭坐间，泪珠空滴。
</font><p></p>
</ul><p></p>
<p align="center"><font face="黑体" size="3" color="#000080">桂枝香</font><span><font size="2" color="#FF00FF">（四明中秋）</font></span></font></font></p>
<ul>
&nbsp;&nbsp;&nbsp;&nbsp;青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。
</font><p></p>
&nbsp;&nbsp;&nbsp;&nbsp;听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠t连星麓，但波痕、浮动金碧。不如归去，扁舟五湖，钓竿渔笛。
</font><p></p>
</ul><p></p>
<p align="center"><font face="黑体" size="3" color="#000080">永遇乐</font><span><font size="2" color="#FF00FF">（七夕和刘随如）</font></span></font></font></p>
<ul>
&nbsp;&nbsp;&nbsp;&nbsp;云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少I儿痴女。
</font><p></p>
&nbsp;&nbsp;&nbsp;&nbsp;金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。
</font><p></p>
</ul><p></p>
<p align="center"><font face="黑体" size="3" color="#000080">鹊桥仙</font><span><font size="2" color="#FF00FF">（富沙七夕为友人赋）</font></span></font></font></p>
<ul>
&nbsp;&nbsp;&nbsp;&nbsp;翠绡心事，红楼欢宴，深夜沈沈无暑。竹边荷外再相逢，又还是、浮云飞去。
</font><p></p>
&nbsp;&nbsp;&nbsp;&nbsp;锦笺尚湿，珠香未歇，空惹闲愁千缕。寻思不似鹊桥人，犹自得、一年一度。
</font><p></p>
</ul><p></p>
<p align="center"><font face="黑体" size="3" color="#000080">虞美人</font></font></font></p>
<ul>
&nbsp;&nbsp;&nbsp;&nbsp;天凉来傍荷花饮。携手看云锦。城头玉漏已三更。耳畔微闻新雁、几声声。
</font><p></p>
&nbsp;&nbsp;&nbsp;&nbsp;兰膏影里春山秀。久立还成皱。酒阑天外月华流。我醉欲眠卿且、去来休。
</font><p></p>
</ul><p></p>
<p align="center"><font face="黑体" size="3" color="#000080">虞美人</font><span><font size="2" color="#FF00FF">（红木樨次谢主簿）</font></span></font></font></p>
<ul>
&nbsp;&nbsp;&nbsp;&nbsp;素娥冷淡愁无奈。小作施朱态。霓裾霞下瑶台。一朵绿云围绕、送春来。
</font><p></p>
&nbsp;&nbsp;&nbsp;&nbsp;玄霜捣尽丹砂就。拼醉长生酒。羡君幽壑狎流年。把住西风长对、广寒仙。
</font><p></p>
</ul><p></p>
<p align="center"><font face="黑体" size="3" color="#000080">荔支香近</font><span><font size="2" color="#FF00FF">（乐府有荔支香调，似因物命题而亡其词，辄为补赋）</font></span></font></font></p>
<ul>
&nbsp;&nbsp;&nbsp;&nbsp;翡翠丛中，万点星球小。怪得鼻观香清，凉馆薰风透。冰盘快剥轻红，滑凝水晶皱。风姿，姑射仙人正年少。
</font><p></p>
&nbsp;&nbsp;&nbsp;&nbsp;红尘一骑，曾博妃子笑。休比葡萄，也尽压江瑶倒。诗情放逸，更判琼浆和月＿。细度冰霜新调。
</font><p></p>
</ul><p></p>
<p align="center"><font face="黑体" size="3" color="#000080">西江月</font><span><font size="2" color="#FF00FF">（次方蒙斋月夜）</font></span></font></font></p>
<ul>
&nbsp;&nbsp;&nbsp;&nbsp;几点垂垂北斗，一床悄悄西风。山河天地点尘空。月殿蟾蜍欲动。
</font><p></p>
&nbsp;&nbsp;&nbsp;&nbsp;舌本琼浆甘彻，鼻端玉蕊香通。棋边切莫笑衰翁。个里本来空洞。
</font><p></p>
</ul><p></p>
<p align="center"><font face="黑体" size="3" color="#000080">一落索</font><span><font size="2" color="#FF00FF">（牡丹次谢主簿韵）</font></span></font></font></p>
<ul>
&nbsp;&nbsp;&nbsp;&nbsp;露沁香肌娇秀。燕脂微透。蕊宫仙子驾祥鸾，被风卷、霞衣皱。
</font><p></p>
&nbsp;&nbsp;&nbsp;&nbsp;轻翦倩他红袖。簪来盈首。直须沈醉此花前，怕花到、明朝瘦。
</font><p></p>
</ul><p></p>
<p align="center"><font face="黑体" size="3" color="#000080">青玉案</font><span><font size="2" color="#FF00FF">（荷花，赣州巢龟亭为曾提管赋）</font></span></font></font></p>
<ul>
&nbsp;&nbsp;&nbsp;&nbsp;水亭横枕荷花浦。觉水面、香来去。亭上佳人云态度。天然娇韵，十分删停唱尽黄金缕。
</font><p></p>
&nbsp;&nbsp;&nbsp;&nbsp;耳边低道清无暑。我欲卿卿卿且住。自笑风情衰几许。一床明月，五更残梦，不到阳台路。
</font><p></p>
</ul><p></p>
<p align="center"><font face="黑体" size="3" color="#000080">小重山</font><span><font size="2" color="#FF00FF">（红木樨次谢先辈韵）</font></span></font></font></p>
<ul>
&nbsp;&nbsp;&nbsp;&nbsp;一种分香自月宫。人间清绝处，小山丛。谁将仙米掷虚空。丹砂碎，糁遍碧云中。
</font><p></p>
&nbsp;&nbsp;&nbsp;&nbsp;好是窦家风。年年秋色里，又香浓。风流全在主人翁。青青鬓，相映脸潮红。
</font><p></p>
</ul><p></p>
<p align="center"><font face="黑体" size="3" color="#000080">谒金门</font></font></font></p>
<ul>
&nbsp;&nbsp;&nbsp;&nbsp;梅共雪。著个玉人三绝。醉倒醉乡无宝屑。照人些子月。
</font><p></p>
&nbsp;&nbsp;&nbsp;&nbsp;催得花王先发。一曲阳春圆滑。疑是嵬坡留锦袜。至今香未歇。
</font><p></p>
</ul><p></p>
<p align="center"><font face="黑体" size="3" color="#000080">醉蓬莱</font><span><font size="2" color="#FF00FF">（寿安晚郑丞相）</font></span></font></font></p>
<ul>
&nbsp;&nbsp;&nbsp;&nbsp;正三边月静，万国年丰。菊多梅小。吐玉擎香，蔼皇都清晓。龙驾徐驱，貂冠夹侍，天也和人笑。紫陌欢谣，如今事事，胜端平好。
</font><p></p>
&nbsp;&nbsp;&nbsp;&nbsp;玉带垂虹，衮衣华日，秋水精神，＿仙容貌。长对凝旒，不羡商岩老。胸次乾坤，掌中霖雨，造化知多少。便好重将，绛人甲子，数中书考。
</font><p></p>
</ul><p></p>
<p align="center"><font face="黑体" size="3" color="#000080">凤归云</font></font></font></p>
<ul>
&nbsp;&nbsp;&nbsp;&nbsp;正愁予，可堪去马便WW。拟折一枝。堤上万垂丝。离思无边，离席易散，落日照清漪。苦是禁城催鼓，虚床难寐，梦魂无路归飞。
</font><p></p>
&nbsp;&nbsp;&nbsp;&nbsp;陡寒还热，急雨随晴，化工无准，将息偏难，更向分携处、立多时。吟鬓凋霜，世味嚼蜡，病骨怯朝衣。我有一壶风月，荔丹芝紫，约君同话心期。
</font><p></p>
</ul><p></p>
<p align="center"><font face="黑体" size="3" color="#000080">芰荷香</font><span><font size="2" color="#FF00FF">（端午和黄玉泉韵）</font></span></font></font></p>
<ul>
&nbsp;&nbsp;&nbsp;&nbsp;倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。
</font><p></p>
&nbsp;&nbsp;&nbsp;&nbsp;天上菖蒲五色，倩掺掺素手，分入雕钟。新欢往恨，一时付与歌童。斜阳正好，且留连、休要匆匆。应须倒尽郫筒。归鞭笑指，月挂苍龙。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
