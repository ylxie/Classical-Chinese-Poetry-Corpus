<html>
<head>
<title>全宋词</title>
<meta http-equiv="Content-Type" content="text/html; charset=gb2312">
</head>
<body bgcolor="#FFFFFF" text="#000000">
<table width="841" border="1" align="center" cellspacing="0" cellpadding="0" bordercolor="#660099">
  <tr>
    <td height="1436" bgcolor="#FFFFFF" background="bj.gif"> 
      <table width="767" border="0" align="center" cellspacing="0" cellpadding="0">
        <tr>
          <td width="1" height="379" rowspan="3" valign="top"> 
            <div align="center">
<p></p><p> </p>
</div>
<div align="center">
<p></p>

<p></p><p></p><p></p><p></p>
</div>
          </td>
          <td width="600" height="127" valign="bottom"> &nbsp;&nbsp;&nbsp;&nbsp;&nbsp;&nbsp;
            <font size=+3 color="#B0918A">全宋词</font>
          </td>
        </tr>
        <tr>
          <td></td>
        </tr>
        <tr>
          <td width="628" height="1227">
            <table  border="0" width="600" height="1" align="left" cellspacing="0" cellpadding="0">
              <tr>
                <td height="1169" valign="top">
                  <font size="5"><b><font color="#CC33FF"><br><br>&nbsp;&nbsp;&nbsp;&nbsp;&nbsp;&nbsp;伍梅城</font></b></font>
                  <p><font color="#0000FF">&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;
                    </font><font color="#FF00FF">&nbsp;&nbsp; </font> </p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（贺李簿生孙）</font></span></font></font></p>
<ul>
&nbsp;&nbsp;&nbsp;&nbsp;甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕六丁呵护。须信斯人为世瑞，非人龙、定是文中虎。斗世道，系天数。
</font><p></p>
&nbsp;&nbsp;&nbsp;&nbsp;此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，上新具。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（贺李廉泉螟兄月岩子为子）</font></span></font></font></p>
<ul>
&nbsp;&nbsp;&nbsp;&nbsp;梦到天宫里。见长庚星颗，忽自月边飞至。真奏玉皇金阙道，臣已五年于此五岁。今亦欲、过宫一次。福禄寿星齐赞叹，过宫时、须过廉泉位。帝首肯，从他意。
</font><p></p>
&nbsp;&nbsp;&nbsp;&nbsp;朝来鹊送檐前喜。闻廉泉、似是紫岩，螟蛉兄子。是子南轩人物样，功业行看相似。岂同祖、同闻而已。细把所闻详所梦，想天文、实应人间事。况真是，长庚李。
</font><p></p>
</ul><p></p>
<p align="center"><font face="黑体" size="3" color="#000080">最高楼</font></font></font></p>
<ul>
&nbsp;&nbsp;&nbsp;&nbsp;知君久，勘破得名关。未老得先闲。今年最喜吟身健，生朝更觉酒肠宽。且随家，将秫种，买花看。
</font><p></p>
&nbsp;&nbsp;&nbsp;&nbsp;门外吏、催科无一迹。窗下客、谈诗常经日。儿玉树，弟金兰号友兰。华堂举案齐眉乐，锦天歌客笑声欢。问何如，福东海，寿南山。
</font><p></p>
</ul><p></p>
<p align="center"><font face="黑体" size="3" color="#000080">醉蓬莱</font><span><font size="2" color="#FF00FF">（寿郁梅野）</font></span></font></font></p>
<ul>
&nbsp;&nbsp;&nbsp;&nbsp;倚东风笑问。落红啼_，清明来未。小雨弄睛，做轻寒天气，南极光中，五云深处，人庆秋岁。翡翠屏间，琉璃帘下，彩衣明媚。九老风流，五侯家数，如此乾坤，有人如此。天正烦君，作江南一瑞。世上今秦，山中古晋，尽不经吾意。但要牡丹，年年今日，伴人沈醉。
</font><p></p>
</ul><p></p>
<p align="center"><font face="黑体" size="3" color="#000080">摸鱼儿</font><span><font size="2" color="#FF00FF">（送陈太史东归）</font></span></font></font></p>
<ul>
&nbsp;&nbsp;&nbsp;&nbsp;极知君、腰骑鹤，此心与水相似。梧桐叶上黄昏雨，恨杀无情流水。滔滔地。今日大江头，明日人千里。君思往事。两袖淮云，一轮明月，要亦寻常耳。
</font><p></p>
&nbsp;&nbsp;&nbsp;&nbsp;君去也，我亦扁舟东矣。尊前何惜同醉。五年未老君犹健，五十行当富贵。书频寄。报王粲、何时可决荆州计。俱胝一纸。更细算何时，五星同会，天下太平未。
</font><p></p>
</ul><p></p>
<p align="center"><font face="黑体" size="3" color="#000080">贺新郎</font><span><font size="2" color="#FF00FF">（刘快轩新居）</font></span></font></font></p>
<ul>
&nbsp;&nbsp;&nbsp;&nbsp;上界神仙府。谁移来、登瀛堂畔，五云深处。江水一弓山万朵，竹外梅花千树。看都入、高人庭户。南北两厅相对起，要门前、便是浮岚路。依暖翠，开吟圃。
</font><p></p>
&nbsp;&nbsp;&nbsp;&nbsp;莺迁喜奉高堂母。向销金帐下，坐看秦歌赵舞。唐宋几年名阀阅，到此步高一步。君听取，邦人庆语。多少朱门随世化，独眼前、突兀新如许。真个是，擎天柱。
</font><p></p>
</ul><p></p>
                </td>
              </tr>
            </table>
          </td>
        </tr>
        </tr>
        <tr> 
          <td colspan="2" height="6"> 
            <div align="center"> 
              <center>
              </center>
            </div>
            <div align="center"> 
              <center>
              </center>
            </div>
            <div align="center"> 
              <div align="center"> 
                <div align="center"><span style="FONT-SIZE: 10pt"><font 
            color=#8080c0><span class="f9"> 
                  </span></font></span><span class="f9"> <span style="FONT-SIZE: 10pt"><font 
            color=#8080c0></font> 
                  </span></span><span style="FONT-SIZE: 10pt"><font color=#8080c0></font></span></div>
              </div>
            </div>
          </td>
        </tr>
        <tr> 
          <td colspan="2" height="2"> 
            <div align="center"><font color="#7699CD" class="unnamed1" size="2">高山流水诗琴社，原制作：尹小林，资料出处：国学网站。<br>本社免费提供公共资料，任何商业使用请向国学网站guoxue.com</a>直接申请。<br><br><br><br></font></div>
          </td>
        </tr>
      </table>
    </td>
  </tr>
</table>
</body>
</html>
